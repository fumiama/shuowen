總目 > 儒藏 > 春秋 > 春秋左傳正義 > 春秋左傳正義052
○敝，必世反；徐，亡世反；服虔、王肅、董遇並作「弊」，婢世反，云，踣也。厭，于鹽反，徐于廉反。 


○「削而投之」。


左師辭邑。向氏欲攻司城，
司城，子罕。


左師曰：「我將亡，夫子存我，德莫大焉，又可攻乎？」君子曰：「彼己之子，邦之司直」。
《詩 鄭風》。司，主也。
○巳音記。


樂喜之謂乎？
樂喜，子罕也。善其不阿向戌。


『何以恤我，我其收之』。
《逸詩》。恤，憂也。收，取也。


向戌之謂乎？」
善向戌能知其過。 


齊崔杼生成及彊而寡。
偏喪曰寡。寡，特也。
○喪，息浪反。


娶東郭姜，生明。東郭姜以孤入，曰棠無咎，
無咎，棠公之子。
○娶，七住反。無咎，音無，本亦作無。咎，其九反。


與東郭偃相崔氏。
東郭偃，姜之弟。
○相，息亮反。


崔成有病而廢之，
有惡疾也。 


而立明。成請老于崔，
濟南東朝陽縣西北有崔氏城。成欲居崔邑以終老。
○朝，如字，一音直遙反。


崔子許之，偃與無咎弗予，曰：「崔，宗邑也，必在宗主。」
宗邑，宗廟所在。宗主，謂崔明。


成與彊怒，將殺之。告慶封曰：「夫子之身，亦子所知也，唯無咎與偃是從，父兄莫得進矣。大恐害夫子，敢以告。」
夫子，謂崔杼。 


慶封曰：「子姑退，吾圖之。」告盧蒲嫳。
嫳，慶封屬大夫。封以成、彊之言告嫳。
○嫳，普結反，徐敷結反。


盧蒲嫳曰：「彼，君之讎也。天或者將棄彼矣。彼實家亂，子何病焉？
君，謂齊莊公，為崔杼所弒。


崔之薄，慶之厚也。」
崔敗，則慶專權。


他日又告。
成、彊復告。
○複，扶又反。


慶封曰：「苟利夫子，必去之。難，吾助女。」 


九月，庚辰，崔成、崔彊殺東郭偃、棠無咎于崔氏之朝。崔子怒而出，其眾皆逃，求人使駕，不得。使圉人駕，寺人御而出。
圉人，養馬者。寺人，奄士。
○難，乃旦反。女音汝。圉，魚呂反。


且曰：「崔氏有福，止余猶可。」
恐滅家，禍不止其身。


遂見慶封。慶封曰：「崔、慶一也。
言如一家。


是何敢然？請為子討之。」使盧蒲嫳帥甲以攻崔氏，崔氏堞其宮而守之，
堞，短垣。使其眾居短垣內以守。
○請為，于偽反，下注嫳為、為齊莊同。堞，音牒，徐養涉反。 


弗克。使國人助之，遂滅崔氏，殺成與彊，而儘俘其家，其妻縊。
妻，東郭姜。


嫳復命于崔子，且御而歸之。
嫳為崔子御。


至，則無歸矣，乃縊。
終「入于其宮，不見其妻凶」。


崔明夜辟諸大墓。
開先人之塚以藏之。
○辟，婢亦反，徐出亦反。


辛巳，崔明來奔。慶封當國。
當國，秉政。


楚薳罷如晉蒞盟，
罷，令尹子盪。報荀盈也。
○罷音皮。晉侯享之。


將出，賦《既醉》。
《既醉》，《詩 大雅》。曰：「既醉以酒，既飽以德。君子萬年，介爾景福。」以美晉侯，比之太平君子也。


叔向曰：「薳氏之有後于楚國也，宜哉！承君命，不忘敏。子盪將知政矣。敏以事君，必能養民。政其焉往？」
言政必歸之。 


崔氏之亂，
在二十五年。


申鮮虞來奔，僕賃于野，以喪莊公。
為齊莊公服喪。
○賃，女鴆反。以喪，如字，又息浪反。


冬，楚人召之，遂如楚，為右尹。
傳言楚能用賢。 


十一月，乙亥，朔，日有食之。辰在申，司歷過也，再失閏矣。
謂斗建指申。周十一月，今之九月，斗當建戌而在申，故知再失閏也。文十一年三月甲子，至今年七十一歲，應有二十六閏。今《長歷》推得二十四閏，通計少再閏。《釋例》言之詳矣。 


【經】二十有八年，春，無冰。
前年知其再失閏，頓置兩閏以應天正。故此年正月建子，得以無冰為災而書。
○應，應對之應。

 
夏，衛石惡出奔晉。
寧喜之黨。書名，惡之。
○惡之，烏路反。 


邾子來朝。 


秋，八月，大雩。 


仲孫羯如晉。
告將朝楚。
○羯，居謁反。 


冬，齊慶封來奔。
崔杼之黨，耆酒荒淫而出。書名，罪之。自魯奔吳不書，以絕位不為卿。
○耆，市志反。 


十有一月，公如楚。
為宋之盟故，朝楚。
○為，于偽反。 


十有二月，甲寅，天王崩。
靈王也。


乙未，楚子昭卒。
康王也。十二月無乙未，日誤。 


【傳】二十八年，春，無冰。梓慎曰：「今茲宋、鄭其飢乎？
梓慎，魯大夫。今年鄭游吉、宋向戌言之，明年飢甚，傳乃詳其事。
○梓音子。 


歲在星紀，而淫于玄枵，
歲，歲星也。星紀在丑，斗牛之次。玄枵在子，虛危之次。十八年，晉董叔曰：天道多在西北。是歲，歲星在亥。至此年十一歲，故在星紀。明言，乃當在玄枵。今巳在玄枵，淫行失次。
○枵，許驕反。 


以有時菑，陰不堪陽。
時菑，無冰也。盛陰用事，而溫無冰，是陰不勝陽，地氣發洩。
○菑音災，注同。洩，息列反，下同。 


蛇乘龍。
蛇，玄武之宿，虛危之星。龍，歲星。歲星，木也。木為青龍，失次出虛危下，為蛇所乘。
○宿音秀，下同。 


龍，宋、鄭之星也，
歲星本位在東方。東方房心為宋，角亢為鄭，故以龍為宋、鄭之星。
○亢音剛，又若浪反。 


宋、鄭必飢。玄枵，虛中也。
玄枵三宿，虛星在其中。


枵，耗名也。土虛而民耗，不飢何為？」
歲為宋、鄭之星，今失常，淫入虛耗之次。時復無冰，地氣發洩，故曰土虛民耗。
○耗，呼報反。複，扶又反。 


夏，齊侯、陳侯、蔡侯、北燕伯、杞伯、胡子、沈子、白狄朝于晉，宋之盟故也。
陳侯、蔡侯、胡子、沈子，楚屬也。宋盟曰晉、楚之從交相見，故朝晉。燕國，今薊縣。
○燕，烏賢反。薊音計。 


齊侯將行，慶封曰：「我不與盟，何為于晉？」
以宋盟釋齊、秦。
○與音預，下同。


陳文子曰：「先事後賄，禮也。
事大國，當先從其政事，而後薦賄，以副巳心。
○賄，呼罪反。


小事大，未獲事焉，從之如志，禮也。
言當從大國請事，以順其志。 


雖不與盟，敢叛晉乎？重丘之盟，未可忘也。子其勸行！」
重丘盟在二十五年。
○重，直龍反。 


衛人討甯氏之黨，故石惡出奔晉。衛人立其從子圃以守石氏之祀，禮也。
石惡之先石碏，有大功于衛國。惡之罪不及不祀，故曰禮。
○從子，才用反。圃，布古反。碏，七略反。 


邾悼公來朝，時事也。
傳言來朝非宋盟，宋盟唯施于朝晉、楚。 


秋，八月，大雩，旱也。 


蔡侯歸自晉，入于鄭。鄭伯享之，不敬。子產曰：「蔡侯其不免乎？
不免禍。


日其過此也，
往日至晉時。
○日，人實反。過，古禾、古臥二反。


君使子展迋勞于東門之外，而傲。
迋，往也。
○迋，于況反，後同。勞，力報反。


吾曰：『猶將更之。』今還，受享而惰，乃其心也。君小國，事大國，而惰傲以為已心，將得死乎？若不免，必由其子。其為君也，淫而不父。
通大子班之妻。
○傲，五報反，下同。惰，徒臥反。君小國，事大國古本無「小」字。 


僑聞之，如是者，恆有子禍。」
為三十年蔡世子班弒其君傳。 



孟孝伯如晉，告將為宋之盟故如楚也。
魯，晉屬。故告晉而行。
○將為，于偽反。


蔡侯之如晉也，鄭伯使游吉如楚。及漢，楚人還之，曰：「宋之盟，君實親辱。
君，謂鄭伯。
○還音環。


今吾子來，寡君謂吾子姑還！吾將使馹奔問諸晉而以告。」
問鄭君應來朝否。
○馹，人實反。


子大叔曰：「宋之盟，君命將利小國，而亦使安定其社稷，鎮撫其民人，以禮承天之休，
休，福祿也。
○休，許虯反，注同。


此君之憲令，而小國之望也。
憲，法也。


寡君是故使吉奉其皮幣，
聘用乘皮束帛。
○乘，繩證反。


以歲之不易，聘于下執事。
言歲有飢荒之難，故鄭伯不得自朝楚。
○易，以豉反。難，乃旦反。


今執事有命曰：「女何與政令之有？必使而君棄而封守，跋涉山川，蒙犯霜露，以逞君心。小國將君是望，敢不唯命是聽？無乃非盟載之言，以闕君德，而執事有不利焉，小國是懼。不然，其何勞之敢憚？」 


子大叔歸，復命，告子展曰：「楚子將死矣！不修其政德，而貪昧于諸侯，以逞其原，欲久得乎？《周易》有之，在復
震下坤上，復。
○女音汝。何與，音預。跋涉，白木反，草行為跋，水行為涉。憚，徒旦反。之頤，震下艮上，頤。復上六變得頤。
○頤，以之反。


曰：『迷復，凶。』
復上六爻辭也。復，反也。極陰反陽之卦，上處極位，迷而復反，失道巳遠，遠而無應，故凶。
○應，應對之應。 


其楚子之謂乎？欲復其原，
謂欲得鄭朝，以復其原。 


而棄其本，
不修德。


復歸無所，是謂迷復。
失道巳遠，又無所歸。


能無凶乎？君其往也！送葬而歸，以快楚心。
言楚子必死，君往當送其葬。


楚不幾十年，未能恤諸侯也。
幾，近也。言失道遠者，復之亦難。
○幾，居依反，又音祈。 


吾乃休吾民矣。」
休，息也。言楚不能復為害。
○複，扶又反，下復顧同。


裨灶曰：「今茲周王及楚子皆將死。
裨灶，鄭大夫。
○裨，避支反。


歲棄其次，而旅于明年之次，以害鳥帑。周、楚惡之。」
旅，客處也。歲星棄星紀之次，客在玄枵。歲星所在，其國有福，失次于此，禍沖在南。南為朱鳥，鳥尾曰帑。鶉火、鶉尾，周、楚之分，故周王、楚子受其咎。俱論歲星過次，梓慎則曰宋、鄭飢，裨灶則曰周、楚王死。傳故備舉，以示卜占惟人所在。
○帑音奴。惡，如字，一音烏路反。沖，尺容反。分，扶問反。 


九月，鄭游吉如晉，告將朝于楚，以從宋之盟。子產相鄭伯以如楚，舍不為壇。
至敵國郊，除地封土為壇，以受郊勞。
○相鄭，息亮反，下同。壇，徒丹反。勞，力報反。 


外僕言曰：「昔先大夫相先君，適四國，未嘗不為壇。
外僕，掌次舍者，


自是至今，亦皆循之。今子草舍，無乃不可乎？」子產曰：「大適小，則為壇。小適大，苟舍而已，焉用壇？僑聞之，大適小有五美：宥其罪戾，赦其過失，救其菑患，賞其德刑，
刑，法也。
○焉用，于虔反，下焉用作壇、焉辟之、又焉用盟皆同．宥音又．菑音災． 


教其不及。小國不困，懷服如歸。是故作壇以昭其功，宣告後人，無怠于德。
怠，解也。
○解，佳賣反。


小適大有五惡：說其罪戾，
自解說也。


請其不足，行其政事，
奉行大國之政。


共其職貢，從其時命。
從朝會之命。
○共音恭。


不然，則重其幣帛，以賀其福而吊其凶，皆小國之禍也。焉用作壇以昭其禍？所以告子孫，無昭禍焉可也。」
無昭禍以告子孫。 


齊慶封好田而耆酒，與慶舍政。
舍，慶封子。慶封當國，不自為政以付舍。
○好，呼報反。耆，市志反。


則以其內實遷于盧蒲嫳氏，易內而飲酒。
內實，寶物、妻妾也。移而居嫳家。


數日，國遷朝焉。
就于盧蒲氏朝見封。
○數，所主反。見，賢遍反。 


使諸亡人得賊者，以告而反之。
亡人，辟崔氏難出奔者。
○難，乃旦反。 


故反盧蒲癸。癸臣子之，
子之，慶舍。


有寵，妻之。
子之以其女妻癸。
○妻，七計反，注及下注皆同。


慶舍之士謂盧蒲癸曰：「男女辨姓，子不辟宗，何也？」
辨，別也。別姓而後可相取。慶氏、盧蒲氏皆姜姓。
○別，彼列反，下同。相取，七住反，本亦作娶。


曰：「宗不余辟，
言舍欲妻巳。 


余獨焉辟之？賦詩斷章，余取所求焉，惡識宗？」
言巳苟欲有求于慶氏，不能復顧禮，譬如賦詩者，取其一章而已。
○斷音短。惡音烏，安也，注同。


癸言王何而反之。二人皆嬖。
二子皆莊公黨。二十五年，崔氏弒莊公，癸、何出奔，今還來寵于慶氏，欲為莊公報讎。
○嬖，必計反，下同。欲為，于偽反。


使執寢戈而先後之。
寢戈，親近兵杖。
○先，悉薦反。後，戶豆反。近，附近之近。杖，直亮反。 


公膳，日雙雞。
卿大夫之膳食。
○膳，市戰反，謂公家供卿大夫之常膳。 


饔人竊更之以鶩，御者知之，則去其肉而以其洎饋。
御，進食者，饔人、御者欲使諸大夫怨慶氏，減其膳。蓋盧蒲癸、王何之謀。
○鶩，徐音木，鴨也。去，起呂反，藏也。洎，其器反，肉汁也；《說文》云：「洎，灌釜也。」《字林》已蒞反。饋，其位反。 


○「而以其洎饋」。


子雅、子尾怒。
二子，皆惠公孫。 


慶封告盧蒲嫳。
以二子怒告嫳。


盧蒲嫳曰：「譬之如禽獸，吾寢處之矣。」
言能殺而席其皮。


使析歸父告晏平仲。
欲與共謀子雅、子尾。


平仲曰：「嬰之眾不足用也，知無能謀也。言弗敢出，
不敢洩謀。
○知無，音智。


有盟可也。」子家曰：「子之言云，
子家，析歸父。


又焉用盟？」告兆郭子車。
子車，齊大夫。


子車曰：「人各有以事君，非佐之所能也。」
佐，子車名。


陳文子謂桓子，
桓子文子之子無宇。


曰：「禍將作矣！吾其何得？」對曰：「得慶氏之木百車于莊。」
慶封時有此木，積于六軌之道。 


文子曰：「可慎守也巳！」
善其不志于貨財。

 
盧蒲癸、王何卜攻慶氏，示子之兆，
龜兆。


曰：「或卜攻讎，敢獻其兆。」子之曰：「克，見血。」冬，十月，慶封田于萊，陳無宇從。丙辰，文子使召之。請曰：「無宇之母疾病，請歸。」慶季卜之，
季，慶封。
○萊音來。從，才用反。


示之兆，曰：「死。」奉龜而泣。
無宇泣。
○奉，芳勇反。


乃使歸。慶嗣聞之，
嗣，慶封之族。
○慶嗣，繼嗣之嗣；本或作慶翩，誤。


曰：「禍將作矣！」謂子家：「速歸！
子家，慶封字。


禍作必于嘗，
嘗，秋祭。


歸猶可及也。」子家弗聽，亦無悛志。
悛，改寤也。
○悛，七全反。寤，五故反。


子息曰：「亡矣！幸而獲在吳、越。」
子息，慶嗣。


陳無宇濟水而戕舟發梁。
戕，殘壞也。不欲慶封得救難。
○戕，在羊反。難，乃旦反，下外難同。


盧蒲姜謂癸曰：「有事而不告我，必不捷矣。」
姜，癸妻，慶舍女。


癸告之。
告欲殺慶舍。


姜曰：「夫子愎，莫之止，將不出。我請止之。」
夫子，謂慶舍。
○愎，皮逼反。


癸曰：「諾。」十一月，乙亥，嘗于大公之廟，慶舍蒞事。
臨祭事。
○大音泰。


盧蒲姜告之，且止之。弗聽，曰：「誰敢者？」遂如公。
至公所。


麻嬰為尸，
為祭尸。


慶奊為上獻。
上獻，先獻者。
○奊，戶結反。 


盧蒲癸、王何執寢戈，慶氏以其甲環公宮。
廟在宮內。
○環，如字，徐音患。


陳氏、鮑氏之圉人為優。
優俳。
○優，于求反。俳，皮皆反。 


慶氏之馬善驚，士皆釋甲束馬束，
絆之也。
○絆音半。 


而飲酒，且觀優，至于魚里。
魚里，里名。優在魚里，就觀之。 


欒、高、陳、鮑之徒介慶氏之甲。
欒，子雅。高，子尾。陳，陳須無。鮑，鮑國。
○介音界。


子尾抽桷，擊扉三，
桷，椽也。扉，門闔也。以桷擊扉為期。
○桷音角。扉音非，門扇也。椽，直專反。闔，戶榼反。


盧蒲癸自後刺子之，王何以戈擊之，解其左肩。猶援廟桷，動于甍，
甍，屋棟。
○刺，七亦反。援音爰。甍，亡耕反，《字林》亡成反。 


以俎、壺投，殺人而後死。
言其多力。


遂殺慶繩、麻嬰。
慶繩，慶奊。


公懼，鮑國曰：「群臣為君故也。」
言欲尊公室，非為亂。
○為君，于偽反，下為之誦同。


陳須無以公歸，稅服而如內宮。
言公懼于外難。
○稅，吐活反，一音如字。 


慶封歸，遇告亂者。丁亥，伐西門，弗克。還伐北門，克之。入，伐內宮，
陳、鮑在公所故。


弗克。反，陳于岳，
岳，里名。
○陳，直覲反。岳，五角反。


請戰，弗許，遂來奔。獻車于季武子，美澤可以鑑。
光鑑形也。
○鑑，古暫反。


展莊叔見之，
魯大夫。


曰：「車甚澤，人必瘁，宜其亡也。」叔孫穆子食慶封慶封，汜祭。
禮，食有祭，示有所先也。汜祭，遠散所祭，不共。
○瘁，在醉反，本或作萃，同。食慶，音嗣。汜，芳劍反。 


穆子弗說，使工為之誦《茅鴟》。
工，樂師。《茅鴟》，逸《詩》。刺不敬。
○說音悅。茅，亡交反。鴟，尺之反。刺，七賜反。


亦不知。既而齊人來讓，
讓魯受慶封。


奔吳。吳句余予之朱方，
句余，吳子夷末也。朱方，吳邑。
○句，古侯反，下句瀆同。 


聚其族焉而居之，富于其舊。子服惠伯謂叔孫曰：「天殆富淫人，慶封又富矣！」穆子曰：「善人富謂之賞，淫人富謂之殃。天其殃之也，其將聚而殲旃？」
殲，盡也。旃，之也。為昭四年殺慶封傳。
○殲，子潛反。 



癸巳，天王崩。未來赴，亦未書，禮也。
嫌時巳聞喪當書，故發例。

 
崔氏之亂，喪群公子。故鉏在魯，叔孫還在燕，賈在句瀆之丘。
在襄二十一年。
○喪，息浪反。故鉏，仕居反，公子鉏也；本或作故公鉏者，非。瀆音豆。


及慶氏亡，皆召之，具其器用而反其邑焉。
反，還也。


與晏子邶殿，其鄙六十，
邶殿，齊別都。以鷽殿邊鄙六十邑與晏嬰。
○邶，蒲對反。殿多薦反，又如字，注及下同。 


弗受。子尾曰：「富，人之所欲也，何獨弗欲？」對曰：「慶氏之邑足欲，故亡。吾邑不足欲也，益之以邶殿，乃足欲。足欲，亡無日矣。在外不得宰吾一邑。不受邶殿，非惡富也，恐失富也。且夫富，如布帛之有幅焉。為之制度，使無遷也。
遷，移也。
○惡，烏路反。且夫，音扶。幅音福。 


夫民，生厚而用利，于是乎正德以幅之，
言厚利皆人之所欲，唯正德可以為之幅。 


使無黜嫚，
黜，猶放也。
○黜，敕律反。嫚，徐音慢。


謂之幅利。利過則為敗。吾不敢貪多，所謂幅也。」與北郭佐邑六十，受之。與子雅邑，辭多受少。與子尾邑，受而稍致之。
致還公。


公以為忠，故有寵。釋盧蒲嫳于北竟。
釋，放也。
○竟音境。


求崔杼之尸，將戮之，不得。叔孫穆子曰：「必得之。武王有亂臣十人，
亂，治也。
○治，直吏反。 


崔杼其有乎？不十人，不足以葬。」
葬必須十人，崔氏不能令十人同心，故必得。
○令，力呈反。 

既，崔氏之臣曰：「與我其拱璧，
崔氏大璧。
○拱，居勇反，徐音恭。 


吾獻其柩。」于是得之。十二月，乙亥，朔，齊人遷莊公，殯于大寢。
更殯之于路寢也。十二月戊戌朔，乙亥誤。
○柩，其救反。


以其棺尸崔杼于市，
崔氏弒莊公，又葬不如禮，故以莊公棺著崔杼尸邊，以章其罪。
○著，丁略反。


國人猶知之，皆曰：「崔子也。」
始求崔杼之尸不得，故傳云：國人皆知之。 


為宋之盟故，公及宋公、陳侯、鄭伯、許男如楚。公過鄭，鄭伯不在。
巳在楚。
○為，于偽反。過，古禾反。


伯有迋勞于黃崖，不敬。
熒陽宛陵縣西有黃水，西南至新鄭城西入洧。
○勞，力報反。崖，本又作涯，魚佳反。


穆叔曰：「伯有無戾于鄭，鄭必有大咎。
伯有不受戮，必還為鄭國害。


敬民之主也，而棄之，何以承守？
言無以承先祖，守其家。


鄭人不討，必受其辜。濟澤之何，
言薄土。
○濟，子禮反。


行潦之蘋藻，
言賤菜。
○潦音老。蘋音頻。藻音早。


寘諸宗室，
薦宗廟。
○寘，之豉反。


季蘭尸之，敬也。
言取蘋藻之菜于阿澤之中，使服蘭之女而為之主，神猶享之，以其敬也。 


敬可棄乎？」
為三十年鄭殺良霄傳。


及漢，楚康王卒。公欲反，叔仲昭伯曰：「我楚國之為，豈為一人？行也！」
昭伯，叔仲帶。
○為，于偽反，下除「而為之備」一字並反。


子服惠伯曰：「君子有遠慮，小人從邇。
邇，近也。


飢寒之不恤，誰遑其後？
遑，暇也。


不如姑歸也。」叔孫穆子曰：「叔仲子專之矣，
言足專任。


子服子，始學者也。」
言未識遠。


榮成伯曰：「遠圖者，忠也。」
成伯，榮駕鵝。
○駕音加。鵝，五河反。


公遂行。
從昭伯謀。


宋向戌曰：「我一人之為，非為楚也。飢寒之不恤，誰能恤楚？姑歸而息民，待其立君而為之備。」宋公遂反。 


楚屈建卒。趙文子喪之如同盟，禮也。
宋盟有衷甲之隙，不以此廢好，故曰禮。
○喪如字，又息浪反。隙，去逆反，本或作郤。好，呼報反。 
王人來告喪。問崩日，以甲寅告，故書之，以徵過也。
徵，審也。此緩告非有事宜，直臣子怠慢，故以此發例。
○徵，張陵反，本或作懲，誤。 





卷三十九 起二十九年，盡二十九年 

卷三十九 起二十九年，盡二十九年 


【經】二十有九年，春，王正月，公在楚。
公在外，闕朝正之禮甚多，而唯書此一年者，魯公如楚，既非常，此公又逾年，故發此一事以明常。 


夏，五月，公至自楚。 


庚午，衛侯衎卒。
無傳。四同盟。
○衎，苦旦反。 


閽弒吳子余祭。
閽，守門者，下賤非士，故不言盜。
○閽音昏。弒，申志反。祭，側界反。 


仲孫羯會晉荀盈、齊高止、宋華定、衛世叔儀、鄭公孫段、曹人、莒人、滕人、薛人、小邾人城杞。
公孫段，伯石也。三十年，伯有死，乃命為卿。今蓋以攝卿行。
○羯，居謁反。 


晉侯使士鞅來聘。 


杞子來盟。
杞複稱子，用夷禮也。
○複，扶又反。 


吳子使札來聘。
吳子，余祭。既遣札聘上國而後死。札以六月到魯，未聞喪也。不稱公子，其禮未同于上國。
○札，側八反。 


秋，九月，葬衛獻公。
無傳。 


齊高止出奔北燕。
止，高厚之子。
○燕音煙。 


冬，仲孫羯如晉。

 
【傳】二十九年，春，王正月，公在楚，釋不朝正于廟也。
釋，解也。告廟在楚，解公所以不朝正。 


楚人使公親襚，
諸侯有遣使賵襚之禮。今楚欲遣使之比。
○襚音遂。《說文》云：「衣死人衣。」遣使，所吏反，下同。賵，芳鳳反，一本作贈。比，必利反。 


上一篇下一篇 