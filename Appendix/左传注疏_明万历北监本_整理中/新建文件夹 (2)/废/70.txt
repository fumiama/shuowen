總目 > 儒藏 > 春秋 > 春秋左傳正義 > 春秋左傳正義070
　　○正義曰：《尚書 益稷》篇云：帝曰：「予欲觀古人之象，日月星辰，山龍華蟲，作會宗彝，藻火粉米，黼黻絺繡，以五采彰施于五色，作服，汝明。」《尚書》之文如此，其解者多有異說。孔安國云：「日、月、星為三辰。華象草，華蟲，雉也。畫三辰、山龍華蟲于衣服旌旗。會，五采也。以五采成此畫焉。宗廟彝樽，亦以山龍華蟲為飾。藻，水草有文者。火為火字，粉若粟冰，米若聚米，黼若斧形，黻為兩巳相背，葛之精者曰絺，五色備曰繡。」如孔此言，日也，月也，星辰也，山也，龍也，華也，蟲也，七者畫于衣服、旌旗。山、龍、華、蟲四者，亦畫于宗廟彝器。藻也，火也，粉也，米也，黼也，黻也，六者繡之于裳。如此數之則十三章矣。天之大數不過十二，若為十三，無所法象。或以為孔併華蟲為一，其言華象草，華蟲雉者，言象草華之蟲，故為雉也。若華別似草，安知蟲為雉乎？未知孔意必然以否。鄭玄讀會為繢，謂畫也。絺為繡，謂刺也。宗彝，謂虎蜼也。《周禮》，宗廟彝器，有虎彝、蜼彝，故以宗彝名虎蜼也。《周禮》有袞冕、鷩冕、毳冕。其袞、鷩、毳者，各是其服章首所畫，舉其首章以名服耳。袞是袞龍也，袞冕九章，以龍為首。鷩是華蟲也，鷩冕七章，以華蟲為首。毳是虎蜼也，毳冕五章，以虎蜼為首。虎毛淺，蜼毛深，故以毳言之。毳，亂毛也。如鄭此言，則于《尚書》之文其章不次，故于《周禮》之注具分辨之。鄭于《司服》之注，具引《尚書》之文。乃云「此故天子冕服十二章。絺或作繡，字之誤也。王者相變，至周而以日、月、星辰畫于旌旗，所謂三辰旂旂，昭其明也。而冕服九章，登龍于山，登火于宗彝，尊其神明也。九章：初一曰龍，次二曰山，次三曰華蟲，次四曰火，次五曰宗彝，皆畫以為繢。次六曰藻，次七曰粉米，次八曰黼，次九曰黻，皆絺以為繡。則袞之衣五章，裳四章，凡九也。鷩畫以雉，謂華蟲也。其衣三章，裳四章，凡七也。毳畫虎蜼，謂宗彝也。其衣三章，裳二章，凡五也。是鄭玄之說，華蟲為一，粉米為一也。杜之此注，亦以日、月、星辰畫于旌旗。九文唯言衣服之文，謂山也，龍也，華也，蟲也，藻也，粉米也，黼也，黻也。以此為九。杜言華若草華，而不言蟲，則華蟲各為一也。粉米若白米，是粉米共為一也。《詩》云：「魚在在藻。」是藻為水草也。孔安國云「火為火字」。《考工記》畫繢之事：「火以圜。」鄭眾云：「為圜形似火」，鄭玄云：「形如半環。」然則杜言火畫火，蓋同安國為火字也。粉米色白，故粉米若白米也。《考工記》曰：「白與黑謂之黼。」孔安國云「黼若斧形」，謂刀白而身黑，故若斧也。黻為兩已相戾，今之刺黻。」猶然也。引桓二年傳曰「火龍黼黻，昭其文也」者，以證此九文是山龍之屬也。《世本》云：「胡曹作冕。」注云「胡曹，黃帝臣也」。《系辭》云：「黃帝、堯、舜垂衣裳而天下治，蓋取諸乾坤。」則冕服起于黃帝也，加飾起自唐虞，即《書》云「予欲觀古人之象」云云，是也。所以衣服畫日月星等者，象王者之德，照臨天下，如三光之耀也。山體鎮重，象王者之德，鎮重安靜四方，又能潤益含靈，如山興云致雨也。龍者水物也。象王者之德，流通無壅，如水利蒼生。又龍舒卷，變化無方，象人君有無方之德也。華蟲即鷩雉，雉有文章，表王者有文章之德也。宗彝，彝，常也。宗廟之常器有六彝，今唯取竣蜼者，虎取毛淺而有威，蜼取毛深而有知，以表王者有深淺之知，威猛之德也。藻者，水草，是鮮絜之物，生于清水，能隨短長，象王者之德，冰清玉絜，隨機應物，隨民設教，不肅而成也。火者，火姓炎上，用表王者之德，能使率土群黎，向歸上命也。粉米者，米能濟人之命，表王者有濟養之德也。黼，白與黑，形若斧。斧能裁斷，以象王者有裁斷之德也。黻之言戾。戾，背也。黑與青謂之黻，作兩已字相背，象王者能綏化兆民，能使向已背惡以從善，故為黻也。日之質赤，月星之質白。山作獐，《考工記》云「山以獐」也。龍為騰躍之形，似獮猴而大也。章次如此者，王者與天地合其德，日、月、星，天用昭明，日最為盛，所以居先。月星光劣，其次之也。上以象天，下宜法地。地之形勢莫大于山，故次三光也。龍為水物，水出于山，故次之也。華蟲象于禮樂文章，以禮樂文章潤于萬物，故以次龍也。宗彝所以次華蟲者，言王者既有禮樂，須威知乃行，無威則民不畏，無知則教不成，故以次也。藻所以次宗彝者，王者威知之德，隨世而應，故以次也。火者，言王者有德必向歸仰之，如火向上，故次之也。米所以次火者，民既歸王，王須濟活，濟活之理，得米為生，故次之也。黼所以次米者，言王者能濟活兆民，宜裁斷合理，如斧之斷決，故以次之。黻所以次黼者，王既裁斷得所，善惡各有分宜，人皆背惡從善，故以次之。
　　六采、畫繢之事，雜用天地四方之色，青與白，赤與黑，玄與黃，皆相次，謂之六色。
　　○繢，戶對反。 
　　[疏]注「畫繢」至「六色」。
　　○正義曰：《考工記》云：「畫繢之事，雜五色。東方謂之青，南方謂之赤，西方謂之白，北方謂之黑。天謂之玄，地謂之黃。青與白相次，赤與黑相次，玄與黃相次。」鄭玄云：「此言畫繢六色所象，及布采之第次。」此杜取彼記文省約而為之辭也。
　　五章，以奉五色；青與赤謂之文，赤與白謂之章，白與黑謂之黼，黑與青謂之黻，五色備謂之繡。集此五章，以奉成五色之用。 
　　[疏]注「青與」至「之用」。
　　○正義曰：「謂之繡」以上，皆《考工記》文也。此刺繡之文，以北方相次。色亦采也。六采謂繢畫，五色謂刺繡，故令色采之文異耳。鄭注《尚書》「性曰采，施曰色」。味、色、聲三事，色居其中，故杜言集此五章以奉成五色之用。明上下二文亦準此所陳，以奉成五味、五聲之用，舉中以明上下也。
　　為九歌、八風、七音、六律，以奉五聲。鮮見二十年。為君臣上下，以則地義；君臣有尊卑，法地有高下。為夫婦外內，以經二物；夫治外，婦治內，各治其物。 
　　[疏]「為君」至「二物」。正義曰：此更覆上因地之義也。為父子以下至生殖長育。覆上，則天之明也。地有高下，聖人制禮為君臣上下。君在上，臣在下，以法則地之義也。以地有剛柔，為夫婦外內，夫治外，婦治內，以經紀二物也。物，事也，治理外內之二事也。上云「天之經也，地之義也」。又云「則天之明，因地之性」。再重言之，皆先天后地。但法地事少，則天事多，故上先言法天，後言法地。此先云為君臣上下以則地義。始云為父子兄弟，以象天明者，以其則地事少，故先言之，象天事多，欲下就以從四時，類其震曜殺戮，及生殖長育，皆是象天之事，欲使文相連接，故後言之也。下云「以象天明」，則此當云以象地性，而云「以則地義」者，義之與性一也。因其先言，故遠覆上文地之義也。
　　為父子、兄弟、姑姊、甥舅、昏媾姻亞，以象天明，六親和睦，以事嚴父，若眾星之共辰極也。妻父曰昏，重昏曰媾。婿父曰姻，兩婿相謂曰亞。
　　○媾，古豆反。姻音因。亞，于嫁反，本亦作婭，同。重，直龍反。 
　　[疏]注「六親」至「曰亞」。
　　○正義曰：老子云：「六親不和，焉有孝慈。」六親謂父子、兄弟、夫婦也。《孝經》曰：「孝莫大于嚴父。」《論語》云：「北辰居其所，而眾星共之。」六親，父為尊嚴，眾星，北辰為長。六親和睦以事嚴父，若眾星之共北極，是其象天明也。妻父為昏，婿父為姻，兩婿相謂曰亞，皆《釋親》文也。重昏曰媾，《爾雅》無文，相傳說耳。《釋親》文曰：「男子先生為兄，後生為弟。男子謂女子先生為姊，後生為妹。父之姊妹為姑。母之兄弟為舅。」謂我舅者，吾謂之甥。此皆世俗常言，杜不解者，為易知故也。
　　為政事、庸力、行務，以從四時；在君為政，在臣為事，民功曰庸，治功曰力，行其德教，務其時要，禮之本也。
　　○治，直吏反。 
　　[疏]注「在君」至「本也」。
　　○正義曰：《論語》云：「冉子退朝。子曰：『何晏？』對曰：『有政。』子曰：『其事也。如有政，雖不吾以，吾其與聞之。』」于時冉子仕于季氏，稱季氏有政，孔子謂之為事。是在君為政，在臣為事也。此對文別耳。《論語》稱孝友是亦為政，明其政、事通言也。「民功曰庸，治功曰力」。《周禮 司勳》文也。鄭玄以為庸，謂「法施于民，若後稷」。力，謂「制法成治，若咎繇」。《司勳》又云：「王功曰勳，國功曰功，事功曰勞，戰功曰多。」鄭注云「王功者，若周公，國功者，若伊尹，事功者，若禹，戰功者，若韓信、陳平」。行其德教，務其時要，使民春耕、夏耘、秋斂、冬藏。聖王之化，先致力于民，是為禮之本也。
　　為刑罰威獄，使民畏忌，以類其震曜殺戮；雷震電曜，天之威也。聖人作刑戮，以象類之。為溫慈惠和，以效天之生殖長育。民有好惡、喜怒、哀樂，生于六氣，此六者，皆稟陰陽風雨晦明之氣。
　　○效，戶孝反。長，丁丈反。好，呼報反，注及下于好皆同。惡，烏路反，下注及下于惡皆同。樂音洛，下及注皆同。 
　　[疏]注「此六」至「之氣」。
　　○正義曰：賈逵云：好生于陽，惡生于陰，喜生于風，怒生于雨，哀生于晦，樂生于明。謂一氣生于一志，謬矣。杜以元年傳云：「天有六氣，降生五味。」謂六氣共生五味，非一氣生一味。此民之六志，亦六氣共生之，非一氣生一志。故云「此六者，皆稟陰、陽、風、雨、晦、明之氣」。言共稟六氣而生也。
　　是故審則宜類，以制六志。為禮以制好惡喜怒哀樂六志，使不過節。 
　　[疏]「是故」至「六志」。
　　○正義曰：民有六志，其志無限。是故人君為政，審法時之所宜，事之所類，以至民之六志，使之不過節也。下云「審行信令」，謂人君行之，知此「審則宜類」，亦是人君則之。審者，言其謹慎之意也。此六志，《禮記》謂之六情。在已為情，情動為志，情志一也，所從言之異耳。
　　哀有哭泣，樂有歌舞，喜有施舍，怒有戰斗，喜生于好，怒生于惡。是故審行信令，行禍賞罰，以制死生。生，好物也；死，惡物也。好物，樂也；惡物，哀也。哀樂不失，乃能協于天地之性，是以長久。」協，和也。簡子曰：「甚哉，禮之大也！」對曰：「禮，上下之紀、天地之經緯也，經緯，錯居以相成者。 
　　[疏]「天地之經緯」。
　　○正義曰：言禮之于天地，猶織之有經緯。得經緯相錯乃成文，如天地得禮始成就。
　　民之所以生也，是以先王尚之。故人之能自曲直以赴禮者，謂之成人。大，不亦宜乎！」曲直以弼其性。 
　　[疏]「故人」至「宜乎」。
　　○正義曰：劉炫云：禮有宜曲宜直，不可信情而行。故人之能自曲直以赴于禮者，謂之為成人；不能赴禮則不成為人，謂之為大，不亦宜乎！赴，謂奔走，言弼諧巳性，奔走以赴禮也。恐劉義未當。
　　○注「曲直以弼其性」。
　　○正義曰：性曲者，以禮直之；性直者，以禮曲之。故云曲直以弼其性也。
　　簡子曰：「鞅也，請終身守此言也。」鞅能守此言，故終免于晉陽之難。
　　○以赴禮者，赴或作從。難，乃旦反。宋樂大心曰：「我不輸粟。我于周為客，二王后為賓客。若之何使客？」晉士伯曰：「自踐土以來，踐土在僖二十八年。宋何役之不會，而何盟之不同？曰『同恤王室』，子焉得辟之？子奉君命，以會大事，而宋背盟，無乃不可乎？」右師不敢對，受牒而退。右師，樂大心。
　　○焉，于虔反。背音佩，下同。 
　　[疏]「受牒而退」。
　　○正義曰：《說文》云「簡，牒也。牒，札也。于時號令，輸王粟，具戌人。宋之所出人粟之數，書之于牒。受牒而退，言服從也。
　　士伯告簡子曰：「宋右師必亡。奉君命以使，而欲背盟以乾盟主，無不祥大焉。」言不善無大此者。為定十年宋樂大心出奔傳。
　　○使，所吏反。 
　　「有鸜鵒來巢」，書所無也。師已曰：「異哉！吾聞文、武之世，童謠有之，師己，魯大夫。
　　○巳音紀，一音祀。謠音遙。曰：『鸜之鵒之，公出辱之。言鸜鵒來，則公出辱也。 
　　[疏]「鸜之鵒之」。
　　○正義曰：此鳥以兩字為名，但謠辭必韻，故分言之。
　　鸜鵒之羽，公在外野，往饋之馬。饋，遺也。
　　○饋，音求位反。遺，唯季反。鸜鵒跦々，公在乾侯，跦々，跳行貌。
　　○跦，張于反，又張留反。跳，直彫反。徵褰與襦。褰，袴。
　　○褰，起虔反，《字林》己偃反，又音愆。襦，本或作眾５，而朱反。袴，苦故反，《說文》作絝。 
　　[疏]注「褰袴」。
　　○正義曰：《內則》云：「童子不衣襦袴。」是衣有袴也，以可褰行，故以褰為袴。
　　鸜鵒之巢，遠哉遙遙，稠父喪勞，宋父以驕。稠父，昭公。死外，故喪勞。宋父，定公。代立，故以驕。
　　○稠，直留反。父音甫，下同。喪，息浪反，注同。鸜鵒鸜鵒，往歌來哭。』昭公生出歌，死還哭。童謠有是。今鸜鵒來巢，其將及乎！」將及禍也。
　　○秋，書再雩，旱甚也。 
　　[疏]「秋書再雩，旱甚」。
　　○正義曰：既言旱甚，而經不書旱者，傳言旱甚，解經一月再雩。再雩雖由旱甚，然而後雩得雨，不一至成災，故不書旱。
　　初，季公鳥娶妻于齊鮑文子，生甲。公鳥，季公亥之兄，平子庶叔父。
　　○娶，七住反。公鳥死，季公亥與公思展與公鳥之臣申夜姑相其室。公亥即公若也。展，季氏族。相，治也。
　　○夜，本或作射，音夜，又音亦。相，息亮反，注同。及季姒與饔人檀通，季姒，公鳥妻，鮑文子女。饔人，食官。
　　○姒音似。檀，直丹反，人名也，或巿戰反。而懼，乃使其妾抶己，以示秦遄之妻，秦遄，魯大夫。妻，公鳥妹秦姬也。
　　○抶，敕乙反。遄，巿專反。曰：「公若欲使余，余不可而扶余。」又訴于公甫，公甫，平子弟。
　　○訴音素，又作愬。曰：「展與夜姑將要余。」要劫我以非禮。
　　○展與夜姑，並如字，公思展及申夜姑也。與，及也。讀或作余音者，非也。要，一遙反，下同。秦姬以告公之。公之，亦平子弟。公之與公甫告平子，平子拘展于卞，而執夜姑，將殺之。公若泣而哀之，曰：「殺是，是余殺也。」將為之請，平子使豎勿內，日中，不得請。有司逆命，執夜姑之有司，欲迎受殺生之命。
　　○為，于偽反。公之使速殺之。故公若怨平子。季、郈之雞斗。季平子、郈昭伯二家相近，故雞斗。
　　○郈音後，《字林》下遘反。近，附近之近，又如字。季氏介其雞，搗芥子播其羽也。或曰以膠沙播之為介雞。
　　○介又作芥，音界。 
　　[疏]注「搗芥」至「介雞」。
　　○正義曰：杜此二解，一讀介為芥，搗芥子為末，播其雞羽。賈逵云：搗芥子為末，播其雞翼，可以坌郈氏雞目。是此說也。鄭眾云：「介，甲也。為雞著甲。」高誘注《呂氏春秋》云「鎧著雞頭」。杜又云或曰不知誰說以膠沙播之，亦不可解。蓋以膠涂雞之足爪，然後以沙糝之，令其澀，得傷彼雞也。以郈氏為金距言之，則著甲是也。
　　郈氏為之金距。平子怒，怒其不下己。
　　○下，遐嫁反。益宮于郈氏，侵郈氏室以自益。且讓之。讓，責也。故郈昭伯亦怨平子。臧昭伯之從弟會昭伯，臧為子。
　　○從，才用反，後從者皆同。為讒于臧氏，而逃于季氏。臧氏執旃。平子怒，拘臧氏老。將禘于襄公，萬者二人，其眾萬于季氏。禘，祭也。萬，舞也。于禮，公當三十六人。
　　○禘，大計反。 
　　[疏]「將禘」至「季氏」。
　　○正義曰：季氏私祭家廟，與禘同日，言將禘，是豫部分也。樂人少，季氏先使自足，故于公萬者唯有二人，其眾萬于季氏，輕公重己，故大夫遂怨。
　　○注「禘祭」至「六人」。
　　○正義曰：《釋例》曰：「三年喪畢，致新死之主以進于廟，于是乃大祭于大廟，以審定昭穆，謂之禘。」禘于大廟，禮之常也；各于其宮，時之為也。雖非三年大祭，而書禘，用禘禮也。《釋天》云：「禘，大祭也。」執干戚而舞，謂之萬舞也。隱五年傳說舞佾之差云「諸侯用六」，是于禮法當三十六人也。此以正禮言耳，亦不知當時魯君用六佾以否。《公羊傳》曰：昭公「告子家駒曰：『季氏僣公室，吾欲弒之，何如？』子家駒曰：『諸侯僣天子，大夫僣諸侯久矣。』公曰：『吾何僣矣哉？』子家駒曰：『設兩觀，乘大路，朱乾，王戚，以舞大夏，八佾以舞大武。此皆天子之禮也。』」如彼傳文，當時或僣八佾，佾不必用六也。
　　臧孫曰：「此之謂不能庸先君之廟。」不能用禮也，蓋襄公別立廟。 
　　[疏]注「蓋襄公別立廟」。
　　○正義曰：杜以襄若以次遞毀，則廟與先公同處，禘于襄公亦應兼祭余廟。今特云「禘于襄公」，似與先公異處，故云蓋襄公別立廟。
　　大夫遂怨平子。公若獻弓于公為，公為，昭公子務人。且與之出射于外，而謀去季氏。公為告公果、公賁。果、賁皆公為弟。
　　○去，起呂反。賁音奔，又扶云反，又彼義反。公果、公賁使侍人僚相告公。公寢，將以戈擊之，乃走。公曰：「執之！」亦無命也。獨言執之，無敕命。
　　○侍人本亦作寺人。柤，側加反。懼而不出，數月不見。公不怒。又使言，公執戈以懼之，乃走。又使言，公曰：「非小人之所及也。」謂僚柤為小人。
　　○數，所土反，下數世同。見，賢遍反。公果自言，公以告臧孫，臧孫以難。言難逐。
　　○難，如字，注同。告郈孫，郈孫以可，勸。告子家懿伯，子家羈，莊公之玄孫。
　　○郈孫以可，絕句。勸，勸公逐季氏也。懿伯曰：「讒人以君徼幸，事若不克，君受其名，受惡名。
　　○徼，古堯反。不可為也。 
　　[疏]「讒人」至「為也」。
　　○正義曰：讒人謂公若、郈孫之徒讒季氏者，勸君使伐季氏，以君徼天之幸。幸而得勝，則以為已功；不勝，則推君為惡。不可從也。
　　舍民數世，以求克事，不可必也。 
　　[疏]「舍民」至「必也」。
　　○正義曰：克，勝也。言君從上以來，舍民巳經數代，今以求勝，此事不可必也。
　　且政在焉，其難圖也。」公退之。退使去。
　　○舍音舍。辭曰：「臣與聞命矣，言若洩，臣不獲死。」乃館于公。恐受洩命之罪，故留公宮以自明。
　　○與音預。洩，息列反，又以制反，注同，漏洩也。叔孫昭子如闞，闞，魯邑。
　　○闞，口暫反。公居于長府。長府，官府名。九月戊戌，伐季氏，殺公之于門，遂入之。平子登台而請曰：「君不察臣之罪，使有司討臣以干戈，臣請待于沂上以察罪。」弗許。魯城南自有沂水，平子欲出城待罪也。大沂水出蓋縣南，至「下邳入泗。
　　○沂，魚依反。 
　　[疏]注「魯城」至「入泗」。
　　○正義曰：《釋例 土地名》：「襄十八年，沂水出東莞蓋縣艾山，南經琅邪東海，至下邳縣入泗。」此沂水出魯國魯縣西南入泗水。是沂水有二也。此注云「魯城南自有沂水」，謂出魯縣者也。又云「大沂水出蓋縣南，至下邳入泗」，謂襄十八年之沂水也。以其有二，故辯明之。
　　請囚于費，弗許。請以五乘亡，弗許。子家子曰：「君其許之！政自之出久矣，隱民多取食焉，隱約窮困。
　　○乘，繩證反。為之徒者眾矣。日入慝作，弗可知也。慝，姦惡也。日冥，奸人將起叛君助季氏，不可知。
　　○慝，他得反。冥，亡定反。眾怒不可蓄也，季氏眾。
　　○蓄，敕六反，本亦作畜，下並同。蓄而弗治，將薀。薀，積也。
　　○薀，本亦作薀，紆粉反。薀蓄，民將生心。生心，同求將合。與季氏同求叛君者。君必悔之！」弗聽。郈孫曰：「必殺之。」公使郈孫逆孟懿子。懿子，仲孫何忌。叔孫氏之司馬鬷戾言于其眾曰：「若之何？」莫對。眾疑所助。
　　○鬷，子公反。戾，力計反。又曰：「我，家臣也，不敢知國。凡有季氏與無，于我孰利？」皆曰：「無季氏，是無叔孫氏也。」騣戾曰：「然則救諸！」帥徒以往，陷西北隅以入。陷公圍也。
　　○陷，陷沒之陷。隅，本或作堣，音同。公徒釋甲執冰而踞，言無戰心也。冰，櫝丸蓋。或云積丸是箭筩，其蓋可以取飲。
　　○踞音據。櫝音獨。丸，胡官反。筩音童，又音動，一音勇。 
　　[疏]「公徒」至「而踞」。
　　○正義曰：二十七年傳說此事云：「豈其伐人而說甲執冰以游？」則此踞是游也。《曲禮》云：「游無倨。」倨是慢也，謂傲慢而游戲。
　　○注「言無」至「取飲」。
　　○正義曰：賈逵云，冰，櫝丸蓋也。則是相傳為此言也。《方言》曰：「弓藏謂之鞬，或謂之櫝丸。」如彼文，則櫝丸是盛弓者也。此或說櫝丸是箭筩，其蓋何以取飲。十三年傳云「司釋射奉壺飲冰」，謂執此也。《詩》云：「抑釋掤忌，抑鬯弓忌。」鬯藏弓，則冰藏矢也。《毛傳》云：「掤所以覆矢。」掤與冰，字雖異，音義同，是一器也。
　　遂逐之。逐公徒。孟氏使登西北隅，以望季氏，見叔孫氏之旌，以告。孟氏執郈昭伯，殺之于南門之西，遂伐公徒。子家子曰：「諸臣偽劫君者，而負罪以出，君止。使若非君本意者，君自可止不出。 
　　[疏]「子家」至「君止」。
　　○正義曰：子家子以為公本意自伐季氏，非是諸臣所劫。今子家意欲得令諸臣等偽作劫君以伐季氏者，令負罪而出，君自可止住。
　　意如之事君也，不敢不改。」意如，季平子名。公曰：「余不忍也。」與臧孫如墓謀，辭先君，且謀所奔。遂行。己亥，公孫于齊，次于陽州。齊侯將唁公于平陰，公先至于野井。齊侯曰：「寡人之罪也。使有司待于平陰，為近故也。」齊侯自咎，本不敕有司遠詣陽州，而欲近會于平陰，故令魯侯過共，先至野井，遠見迎逆，自咎以射公。
　　○為，于偽反。咎，其九反，下同。令，力呈反。書曰：「公孫于齊，次于陽州。齊侯唁公于野井」，禮也。將求于人，則先下之，禮之善物也。物，事也。謂先往至野井。
　　○下，遐嫁反。齊侯曰：「自莒疆以西，請致千社，二十五家為社。千社，二萬五千家，欲以給公。
　　○疆，居良反。 
　　[疏]注「二十五家為社」。正義曰：禮有里社，故《郊特牲》稱：「唯為社事，單出里。」以二十五家為里，故知二十五家為社也。
　　以待君命。待君伐季氏之命。寡人將帥敝賦以從執事，唯命是聽。君之憂，寡人之憂也。」公喜。子家子曰：「天祿不再。天若胙君，不過周公。以魯足矣。失魯而以千社為臣，誰與之立？為齊臣。
　　○胙，才路反。 
　　[疏]「天祿」至「之位」。
　　○正義曰：天之福祿不可再，謂得齊千社，復得魯國也。胙，報也。天若報君，終不得過于周公。周公止封魯，以魯封君足矣。若既得魯國，又得千社，則是過周公矣。周公理不可過，得齊千社失魯國也。既失魯國，而以千社為臣于齊，誰復與之立也？言從君之人，皆將棄君去矣。
　　且齊君無信，不如早之晉。」弗從。臧昭伯率從者將盟，載書曰：「戮力壹心，好惡同之。信罪之有無，信，明也。處者有罪，從者無罪。
　　○戮音六，又力彫反。繾綣從公，無通外內！」繾綣，不離散。
　　○繾音遣。綣，起阮反。以公命示子家子。子家子曰：「如此，吾不可以盟。羈也不佞，不能與二三子同心，而以為皆有罪。從者陷君，留者逐君，皆有罪也。或欲通外內，且欲去君。去君，偽負罪出奔，不必繾綣從公。二三子好亡而惡定，焉可同也？陷君于難，罪孰大焉？通外內而去君，君將速入，弗通何為？而何守焉？」乃不與盟。何必守公。
　　○好，呼報反。惡，烏路反。焉可，于虔反。難，乃旦反。不與，音預。昭子自闞歸，見平子。平子稽顙，曰：「子若我何？」昭子曰：「人誰不死？子以逐君成名，子孫不忘，不亦傷乎？將若子何？」平子曰：「苟使意如得改事君，所謂生死而肉骨也。」昭子從公于齊，與公言。子家子命適公館者執之。恐從者知叔孫謀。
　　○稽，音啟。顙，息黨反。公與昭子言于幄內，曰：「將安眾而納公。」昭子請歸安眾。
　　○幄，于角反。公徒將殺昭子， 
　　[疏]「公徒將殺昭子」。
　　○正義曰：昭子謀歸安眾，而後納公。則獨公得入，從公伐季氏者，不得入，故欲殺昭子也。
　　伏諸道。伏兵。左師展告公。公使昭子自鑄歸。辟伏兵。
　　○鑄，之樹反。平子有異志。不欲復納公。
　　○複，扶又反。冬十月辛酉，昭子齊于其寢，使祝宗祈死。戊辰，卒。恥為平子所欺，因祈而自殺。
　　○齊，側皆反，本又作齋。左師展將以公乘馬而歸，公徒執之。展，魯大夫，欲與公俱輕歸。
　　○乘，如字，騎馬也。輕，遣政反。 
　　[疏]「左師」至「而歸」。
　　○正義曰：古者服牛乘馬，馬以駕車，不單騎也。至六國之時，始有單騎。蘇秦所云「車千乘，騎萬匹」。是也。《曲禮》云「前有車騎」者，《禮記》漢世書耳，經典無騎字也。炫謂此左師展將以公乘馬而歸，欲共公單騎而歸，此騎馬之漸也。
　　壬申，尹文公涉于鞏，焚東訾，弗克。文公，子朝黨，于鞏縣涉洛水也。東訾，敬王邑。 
　　十一月，宋公元公將為公故如晉，請納公。
　　○為，音于偽反。夢大子欒即位于廟，已與平公服而相之。平公，元公父。
　　○相，息亮反。 
　　[疏]「服而相之」。
　　○正義曰：言已與父平公盛服飾，而輔相之也。
　　旦，召六卿。公曰：「寡人不佞，不能事父兄，父兄謂華、向。以為二三子憂，寡人之罪也。若以群子之靈，獲保首領以沒，唯是楄柎所以藉干者，楄柎，棺中笭床也。干，骸骨也。
　　○歿音沒，楄，蒲田反。柎，步口反，又音附。藉，在夜反。笭，力丁反。骸，咖皆反。 
　　[疏]注「楄柎」至「骨也」。
　　○正義曰：《說文》云：「楄，方木也。干，脅也」。木以藉脅，明是棺中笭床也。宋元所言藉干者，舉脅而言耳，非獨為脅。故云干，骸骨也。
　　請無及先君。」欲自貶損。仲幾對曰：「君若以社稷之故，私降暱宴，群臣弗敢知。暱，近也。降暱宴，謂損親近聲樂飲食之事。
　　○暱，女乙反。若夫宋國之法，死生之度，先君有命矣，群臣以死守之，弗敢失隊。臣之失職，常刑不赦。臣不忍其死，君命袛辱。」言君命必不行，袛，適也。
　　○隊，直類反。袛音支。宋公遂行。己亥，卒于曲棘。為明年梁丘據語起本。十二月庚辰，齊侯圍鄆。欲取以居公，不書圍，鄆人自服，不成圍。 
　　[疏]注「欲取」至「成圍」。
　　○正義曰：經書「取鄆」而傳言「圍鄆」。故云「鄆人自服，不成圍」。以傳云書取，言易也。故賈為此解，杜從之也。劉炫以為此時圍鄆而未得，明年方始取之。經即因圍書「取」，傳言實圍之日，非自服也。而規杜氏。今知非者，案二十六年，公圍成亦是圍而不得，而書圍，此若圍鄆不得何以不書圍？案元年「伐莒，取鄆」，書取，不言伐，此圍鄆，取鄆，亦書取不言圍，其義正同，何為不可？劉何知此年圍鄆未服？鄆若未服，經何得書「取」？苟出胸臆而規杜氏，非也。
　　初，臧昭伯如晉，臧會竊其寶龜僂句，僂句，龜所出地名。
　　○僂，力主反，又力具反。句，居具反。 
　　[疏]注「僂句」至「地名」。
　　○正義曰：釋魚云：「一曰神龜，二曰靈龜，三曰攝龜，四曰寶龜，五曰文龜，六曰筮龜，七曰山龜，八曰澤龜，九曰水龜，十曰火龜。」則龜名無僂句。故云所出地之名。臧氏有蔡又有此，蓋所寶非一。
　　以卜為信與僣，僣吉。僣，不信也。
　　○僣，子念反，注同。臧氏老將如晉問，問昭伯起居。會請往。代家老行。昭伯問家故，盡對。故，事也。及內子與母弟叔孫，則不對。內子，昭伯妻。不對，若有他故。再三問，不對。歸，及郊，會逆。問，又如初。又不對。至，次于外而察之，皆無之。執而戮之，逸，奔郈。郈魴假使為賈正焉。郈在東平無鹽縣東南。魴假，郈邑大夫。賈正，掌貨物使有常賈，若巿吏。
　　○魴音房。賈音嫁，注同。 
　　[疏]「使為賈正焉」。
　　○正義曰：賈正，如《周禮》之賈師也。「賈師二十四則一人」。其職云：「各掌其次之貨賄之治，辨其物而均平之。禁貴賣者，使有恆賈。」此郈邑大夫使為賈正，使為郈巿之賈正也。郈在後為叔孫私邑，此時尚為公邑，故使賈正通計簿于季氏。
　　計于季氏，送計簿于季氏。
　　○簿，步戶反。臧氏使五人以戈楯伏諸桐汝之閭，桐汝，里名。
　　○楯，食準反，又音允。會出，逐之，反奔，執諸季氏中門之外。平子怒，曰：「何故以兵入吾門？」拘臧氏老。季、臧有惡。相怨惡。及昭伯從公，平子立臧會。立以為臧氏後。會曰：「僂句不余欺也。」傳言卜筮之驗，善惡由人。 
　　楚子使薳射城州屈，復茄人焉；還復茄人于州屈。
　　○屈，居勿反，一音其勿反。茄人音加。城丘皇，遷訾人焉。移訾人于丘皇。使熊相禖郭巢，季然郭卷。使二大夫為巢、卷築郭也。卷城在南陽葉縣南。
　　○相，息亮反。禖音梅。卷音權，或眷勉反。為，于偽反。子大叔聞之，曰：「楚王將死矣。使民不安其土，民必憂，憂將及王，弗能久矣。」為明年楚子居卒傳。 



卷五十二 昭二十六年，盡二十八年 

　卷五十二 昭二十六年，盡二十八年 
　　【經】二十有六年，春，王正月，葬宋元公。（三月而葬，速。） 
　　三月，公至自齊，居于鄆。 
　　[疏]「公至自齊」。
　　○正義曰：往年公孫于齊，齊侯唁公于野井。公未必往至齊都，而云至自齊者，得與齊侯相見，雖從齊竟而來，亦是自齊也。《谷梁傳》云：「公次于陽州。其曰至自齊何也？以齊侯之見公，可以言至自齊。」是也。公不得歸其國都，而書至者，賈云：季氏示欲為臣，故以告廟。
　　夏，公圍成。成，孟氏邑。不書齊師，帥賤眾少，重在公。
　　○帥，所類反。 
　　秋，公會齊侯、莒子、邾子、杞伯，盟于鄟陵。鄟陵，地闕。
　　○鄟音專，又巿轉反，一音徒丸反。公至自會，居于鄆。無傳。 
　　九月庚申，楚子居卒。未同盟，而赴以名。 
　　冬十月，天王入于成周。傳言王入在子朝奔後。經在前者，子朝來告晚。 
　　[疏]「天王入于成周」。
　　○正義曰：二十三年七月，天王居于狄泉。自爾以來，單子、劉子來以東西，雖不出王畿，而居無定所，此時始得入于成周，遂以成周為都來告，故特書之。案傳，子朝奔楚及王入成周，皆在十一月，經書王入成周，子朝奔楚，皆在十月者，從告也。劉炫云：杜以朝既奔楚，王始得入，入必在朝奔後。經書王入在前，傳有告于諸侯之語，故以為王告入在前，朝告奔在後，故先書王入。炫謂子朝出亦王告，下注與此自違。
　　尹氏、召伯、毛伯以王子朝奔楚。召伯當言召氏，經誤也。尹、召族奔，非一人，故言氏。書奔在王入下者，王入乃告諸侯。 
　　[疏]注「召伯」至「諸侯」。
　　○正義曰：傳言「召伯盈逐王子朝，朝及召氏之族奔楚。召伯逆王于尸，與王入于成周」。則召氏族出奔，召伯身不奔也。知召伯當為召氏，經誤也。宣十年崔氏出奔，書「崔氏」者，「非其罪也」。此尹氏、召氏立庶篡適，並為有罪而亦書氏者，彼實崔杼身奔，非是舉族盡出。但于例，諸侯之卿出奔者，有罪則名，無罪則不名。崔杼不合書名，因其來告以族，遂書崔氏，示杼無罪也。此尹氏、召氏舉族悉奔，據實而書，與彼有異，故注云「尹、召族奔，非一人，故言氏」。所謂文同而意異也。子朝奔，王乃得入，書奔在王入下者，王入乃告諸侯也。劉炫云：杜上注云「子朝來告晚」，何為此注又云「王入，乃告諸侯」？以二注不同，將為杜失。今知不然者，杜意王入乃告，謂王入之後，子朝乃告。杜以傳云「癸酉，王入于成周。癸未，王入于莊宮」，始云「王子朝使告諸侯」，是王入之後，子朝告諸侯也。劉以為王入乃告，據王告諸侯而規杜失，非也。
　　【傳】二十六年，春，王正月庚申，齊侯取鄆。（前年已取鄆，至是乃發傳者，為公處鄆起。） 
　　[疏]注「前年」至「鄆起」。
　　○正義曰：杜謂往年已取鄆，此又發傳，言齊侯取鄆者，為下三月公處鄆以發端也。服虔以為往年齊侯取鄆，實圍鄆耳。經于「圍」書「取」，傳實其事，故于是言「取」。劉以服言為是。往年十二月庚辰圍鄆，今年正月庚申取之，凡三十一日。例書「取」言易。此「圍」迺「取」言易者，齊侯取以居公，臣無拒君之義，若魯自與之然，故書「取」以見其易。《谷梁》曰：「以其為公取之，故易言之。」是也。
　　葬宋元公，如先君，禮也。善宋人違命以合禮。 
　　三月，公至自齊，處于鄆，言魯地也。入魯竟，故書至。猶在外，故書地。
　　○竟音境。夏，齊侯將納公，命無受魯貨。申豐從女賈，豐、賈二人，皆季氏家臣。
　　○女音汝。以幣錦二兩，二丈為一端，二端為一兩，所謂匹也。二兩，二匹。縛一如瑱，瑱，充耳。縳，卷也。急卷使如充耳，易懷藏。
　　○縳，直轉反。瑱，它殿反。易，以豉反。 
　　[疏]注「瑱充耳」。
　　○正義曰：《家語》云：「水至清則無魚，人至察則無徒。故人君冕而前旒，所以蔽明；黈纊塞耳，所以蔽聽。」又《詩》云「玉之瑱也」。禮以一絛五采橫冕上，兩頭下垂，系黃綿，綿下，又縣玉為瑱以塞耳。
　　適齊師，謂子猶之人高齮：齮，子猶家臣。子猶，梁丘據。
　　○齮，魚綺反。「能貨子猶，為高氏後，粟五千庾」。言若能為我行貨于子猶，當為請，使得為高氏後。又當致粟五千庾。庾，十六斗，凡八千斛。
　　○庾，羊主反。能為，于偽反，下當為、下文為魯君同。 
　　[疏]「五千庾」。
　　○正義曰：《聘禮》記云：「十六斗曰籔，十籔曰秉。」鄭玄云：「秉，十六斛。今江淮之間量名有為籔者。今文籔為逾。」杜據《儀禮》今文，故以庾為十六斗。五千庾凡八千斛。《考工記》：陶人為庾「實二觳，厚半寸，唇寸」。其下文《瓬人》云：「豆實三而成觳。」則觳受斗二升。庾實二觳，則受二斗四升也。彼陶人所作庾，自瓦器，今甕之類，非量器也，與此名同而實異。
　　高齮以錦示子猶，子猶欲之。齮曰：「魯人買之，百兩一布。以道之不通，先入幣財。」言魯人買此甚多，布陳之，以百兩為數。子猶受之，言于齊侯曰：「群臣不盡力于魯君者，非不能事君也。欲行其說，故先示欲盡力納魯君。
　　○說，如字，又始銳反。然據有異焉。異，猶怪也。宋元公為魯君如晉，卒于曲棘；叔孫昭子求納其君，無疾而死。不知天之棄魯耶，抑魯君有罪于鬼神故及此也？君若待于曲棘，使群臣從魯君以卜焉。卜知可伐否。 
　　[疏]「君若待于曲棘」。
　　○正義曰：宋公佐卒于曲棘者，杜云「曲棘，宋地，陳留外黃縣城中有曲棘里」。今齊侯欲納魯君，當是從齊向魯，必不遠涉宋地。子猶令齊君待于曲棘，必使止于竟內。土地名齊地無曲棘。十年傳「桓子召子山而反棘焉」。杜云：「齊國西安縣東有戟里亭。」此即彼棘也，本無曲字，涉上「卒于曲棘」，誤加曲耳。
　　若可，師有濟也，君而繼之，茲無敵矣。若其無成，君無辱焉。」齊侯從之，使公子鉏帥師從公。鉏，齊大夫。
　　○鉏，仕居反。成大夫公孫朝謂平子曰：「有都，以衛國也，請我受師。」許之。以成邑御齊師。
　　○朝如字。請納質，恐見疑。
　　○質音致。弗許。曰：「信女，足矣。」告于齊師曰：「孟氏，魯之敝室也。敝，壞也。
　　○女音汝。用成已甚，弗能忍也，請息肩于齊。」公孫朝詐齊師言欲降，使來取成。
　　○降，戶江反，下同。齊師圍成。成人伐齊師之飲馬于淄者，曰：「將以厭眾。」以厭眾心，不欲使知已降也。淄水出泰山梁父縣西北入汶。
　　○飲，于鴆反。淄，測其反。厭，于冉反，又于葉反。汶音問。 
　　魯成備而後告曰：「不勝眾。」告齊言眾不欲降，己不能勝。
　　○勝音升，注同，又始證反。師及齊師戰于炊鼻。季氏師距公，非公命則不書。炊鼻，魯地。
　　○炊，昌垂反。齊子淵捷從洩聲子，聲子，魯大夫。
　　○洩，息列反。射之，中楯瓦，瓦，楯脊。
　　○射，食亦反，下及注皆同。中，丁仲反，下「中手」同。楯，常允反，又音允。脊，子亦反。繇朐汏輈，匕入者三寸。入楯瓦也。朐，車軛。輈，車轅。繇，過也。汏，矢激。匕，矢鏃也。
　　○繇音由。朐，其俱反，本又作軥，同。汏，他達反。輈，陟留反。匕，必履反。軛，于革反。激，古狄反。鏃，子木反，或七木反。 
　　[疏]「射之」至「三寸」。
　　○正義曰：「射之，中楯瓦」，先言中之之處，更說矢來之狀。繇車軛，矢激從車轅之上，其矢之匕鏃入著楯瓦者，猶深三寸，言其弓力多，而矢入深也。
　　○注「入楯」至「鏃也」。
　　○正義曰：此覆說中楯之事，故知入者，入楯瓦也。《說文》云：「軥，軛下曲者。」襄十四年傳稱「射兩軥而還」。此與彼同。蓋朐、軥字通用耳。繇即由也，訓為從也。從上而過，故言繇，過也。宣四年傳云：「伯棼射王，汏輈。」注云：「汏，過也。」此云「汏，矢激」，謂矢激汏其上而過也。傳言「匕入」，則匕是入楯者也。今人猶謂箭鏃薄而長闊者為匕。是匕為矢鏃也。
　　聲子射其馬，斬鞅，殪。殪，死也。
　　○鞅，于丈反。殪音于計反。改駕，人以為鬷戾也，而助之。人，魯人也。鬷戾，叔孫氏司馬。子車曰：「齊人也。」子車，即淵捷。將擊子車，子車射之，殪。其御曰：「又之。」又欲使射余人。子車曰：「眾可懼也，而不可怒也。」子囊帶從野洩，叱之。囊帶，齊大夫。野洩，即聲子。
　　○叱，昌實反。洩曰：「軍無私怒，報乃私也，將亢子。」欲以公戰御之，不欲私報其叱。
　　○亢，苦浪反，下同。又叱之，子囊復叱之。
　　○複，扶又反，下復欲同。亦叱之。野洩亦叱也。言齊無戰心，但相叱。冉豎射陳武子，中手，冉豎，季氏臣。失弓而罵。武子罵。
　　○罵，馬嫁反。以告平子，曰：「有君子，白晳鬒須眉，甚口。」平子曰：「必子彊也，無乃亢諸？」子彊，武子字。
　　○晳，星歷反。鬒，之忍反，黑也。須，本又作須，修于反。 
　　[疏]「鬒須眉甚口」。
　　○正義曰：《說文》云：「鬒，稠發也。」鬒須眉者，言須、眉皆稠多也。甚口者，謂大口也。
　　對曰：「謂之君子，何敢亢之？」偽言不敢違季氏。林雍羞為顏鳴右，下。皆魯人，羞為右，故下車戰。苑何忌取其耳。何忌，齊大夫。不欲殺雍，但截其耳以辱之。
　　○苑，于阮反。顏鳴去之。其右見獲，懼而去之。苑子之御曰：「視下！」顧。復欲使苑子擊其足。苑子刜林雍，斷其足，鏨而乘于他車以歸。鏨，一足行。
　　○刜，芳弗反；《說文》云，擊也；又父勿反，又忿勿反。斷，于管反。鏨，遣政反，又音磬，又苦頂反；《字林》丘貞反。 
　　[疏]「刜林雍」。
　　○正義曰：《說文》云：「刜，擊也。」字從刀，謂以擊也。今江南猶謂刀擊為刜。
　　○注「鏨一足行」。
　　○正義曰：既斷其足而云鏨，知鏨是一足行也。《說文》云：「鏨，金聲也。」蓋擊金為聲，亦名鏨。
　　顏鳴三入齊師，呼曰：「林雍乘！」言魯人皆致力于季氏，不以私怨而相棄。
　　○呼，火故反。乘，繩證反。 
　　四月，單子如晉告急。五月戊午，劉人敗王城之師于尸氏。劉人，劉蚠之屬。王城，子朝之徒。尸在鞏縣西南偃師城。戊辰，王城人、劉人戰于施谷，劉師敗績。施谷，周地。
　　○秋，盟于剸陵，謀納公也。齊侯謀。 
　　七月已巳，劉子以王出。師敗，懼而出。 
　　[疏]「劉子以王出」。
　　○正義曰：二十三年傳云：六月「庚寅，單子、劉子、樊齊以王如劉」。蓋從劉而居狄泉，自狄泉又居于劉。今為子朝所逐，蓋自劉而出也。服虔云：出成周也。案二十三年，「天王居于狄泉」。狄泉雖近成周，成周不屬王也。其傳云：「召伯奐、南宮極以成周人戊尹。」二十四年傳云：「王子朝用成周之寶珪于河。」是周常屬子朝之驗也。二十五年黃父之會，趙簡子令諸侯之大夫云：「明年將納王。」納王者，欲納之于成周耳。若敬王先在成周，無為更須納之。知此出者，從劉出耳。王既棄劉而去，故王城人焚劉。
　　庚午，次于渠。渠，周地。王城人焚劉。燒劉子邑。丙子，王宿于褚氏。洛陽縣南有褚氏亭。
　　○褚，張呂反，一音敕呂反。丁丑，王次于萑谷。庚辰，王入于胥靡。辛巳，王次于滑。萑谷、胥靡、滑，皆周邑。胥靡、滑本鄭邑。
　　○萑音丸，本又作雚，古亂反。 
　　[疏]注「萑谷」至「鄭邑」。
　　○正義曰：王雖未有安居，終亦不出畿內，知此皆周地也。襄十八年楚人伐鄭，傳稱「公子格率銳師侵費滑、胥靡」。是本為鄭邑，今為周邑也。
　　晉知躒、趙鞅帥師納王，使汝寬守關塞。女寬，晉大夫。關塞，洛陽西南伊闕口也。守之，備子朝。
　　○知音智。躒音歷。女音汝，本亦作汝。塞，素代反。 
　　九月，楚平王卒。令尹子常欲立子西，子西，平王之長庶。
　　○長，丁丈反，下文同。曰：「大子壬弱，其母非適也，壬，昭王也。
　　○適，丁歷反，下文同。王子建實聘之。子西長而好善。立長則順，建善則治。王順、國治，可不務乎？」子西怒曰：「是亂國而惡君王也。言王子建聘之，是章君王之惡。
　　○好，呼報反。治，直吏反，下同。國有外援，不可瀆也；外援，秦也。瀆，僈也。
　　○僈，武諫反。王有適嗣，不可亂也。敗親、速讎、不立王，秦將來討，是速讎也。亂嗣，不祥。我受其名。受惡名。賂吾以天下，吾滋不從也，滋，益也。
　　○賂音路。 
　　[疏]「賂吾」至「從也」。
　　○正義曰：賂吾以天下，使吾為天子，吾益不從也。
　　楚國何為？必殺令尹！」令尹懼，乃立昭王。 
　　冬十月丙申，王起師于滑。起，發也。
　　○滑，于八反。辛丑，在郊，郊，子朝邑。遂次于尸。十一月辛酉，晉師克鞏。知躒、趙鞅之師。召伯盈逐王子朝，伯盈本黨子朝，晉師克鞏，知子朝不成，更逐之而逆敬王。王子朝及召氏之族、毛伯得、尹氏固、南宮嚚奉周之典籍以奔楚。尹、召二族皆奔，故稱氏。重見尹固名者，為後還見殺。
　　○重見，上直用反，下賢遍反。為，于偽反，下且為同。陰忌奔莒以叛。陰忌，子朝黨。莒，周邑。召伯逆王于尸，及劉子、單子盟。召伯新還，故盟。遂軍圉澤，次于堤上。圉澤、堤上，皆周地。
　　○圉，魚呂反。堤音低，或音啼。癸酉，王入于成周。成周，今洛陽。甲戌，盟于襄宮。襄王之廟。晉師成公般戍周而還。般，晉大夫。
　　○般音班。十二月癸未，王入于莊宮。莊宮，在王城。王子朝使告于諸侯曰：「昔成王克殷，成王靖四方，康王息民，並建母弟，以蕃屏周，亦曰：『吾無專享文、武之功。不敢專，故建母弟。
　　○蕃，方元反，亦作藩。 
　　[疏]「昔武王克殷」。
　　○正義曰：諸家本皆然。服虔、王肅並注云：文王受命，武王伐紂，故云文武克殷。下句云「吾無專享文、武之功」，則合文武是也。杜無注，諸本悉作「武王克殷」，疑誤也。今定本亦作武王克殷。
　　且為後人之迷敗傾覆而溺入于難，則振救之。』至于夷王，王愆于厥身，夷王，厲王父也。愆，惡疾也。
　　○覆，芳服反。溺，乃歷反。難，乃旦反。愆，起虔反。 
　　[疏]「夷王」。
　　○正義曰：諡法：「安民好靜曰夷。」
　　諸侯莫不並走其望，以祈王身。至于厲王，王心戾虐，萬民弗忍，居王于彘。不忍害王也。厲王之末，周人流王于彘。
　　○彘，直例反。 
　　[疏]注「不忍」至「于彘」。
　　○正義曰：《周語》云：「厲王虐，國人謗王。召公告曰：『民不堪命也！』王怒，得衛巫，使監謗者，以告，則殺之。國莫敢言，道路以目。三年乃流王于彘。」劉炫：案《周本紀》民「相與叛，襲厲王。厲王出奔于彘」。《周語》又曰：「彘之亂，宣王在召公之宮，國人圍之。召公知之，乃以其子代宣王。」言代王，則國人謂是宣王，《國語》雖不言殺，必殺之矣。國人相與襲王，王既奔免，得王子而殺之，若得厲王亦應不舍。而杜云「不忍害王」，未必然也。當謂不忍者，不能忍王之虐也。今知不然者，下云「居王于彘」。是以理居處厲王于彘。又云「諸侯釋位，以間王政」。是憂念王政，則不忍者，是不忍害王也。若其必欲殺王，應云王奔于彘。劉以為《周語》云周人欲殺王子，召公以子代之，則周人欲殺王子，何肯不忍害不？以為不忍者，不堪忍王惡。案《周語》但云「求王子」，不云「求殺之」，是益橫《周語》之文而規杜過，非也。
　　諸侯釋位，以間王政。間，猶與也。去其位，與治王之政事。
　　○間，間側之間，注同，一音如字。與音預，下同。 
　　[疏]注「閒猶」至「政事」。


上一篇　下一篇 