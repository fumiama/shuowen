總目 > 儒藏 > 春秋 > 春秋左傳正義 > 春秋左傳正義065
　　○正義曰：禮，葬日為虞。既虞之後，乃為卒哭之祭。《喪服傳》稱：成服之後，晝夜哭無時。既虞之後，朝夕各一哭而已。卒哭者，謂卒此無時之哭，故鄭玄《士喪禮》注云：卒哭，虞後祭名。始者，朝夕之間哀至即哭，至此祭止，唯朝夕哭而已。傳稱「既葬除喪」，譏王不遂其服。知天子、諸侯除喪，當在卒哭。今王既葬而除，故譏其不遂也。杜云：「卒，止也，止哭」，與鄭不同。若如此言，除喪當在卒哭。而上下杜注多云「既葬除喪」者，以葬日即虞，虞即卒哭，卒哭去葬，相去不遠，共在一月。葬是大禮，事書于經，故成君以否，皆舉葬言之。
　　○注「言今」至「禮也」。
　　○正義曰：王不能遂服，乃與喪賓宴，又失禮也。以其喪服將終，早除猶可，宴事必不可也。襄十六年，葬晉悼公，平公即位，會于湨梁，「與諸侯宴于溫」。又九年八月「葬我小君穆姜」，其年十二月「晉侯以公宴于河上」，傳皆無譏，則卒哭之後得宴樂。
　　禮，王之大經也。一動而失二禮，無大經矣失二禮，謂既不遂服，又設宴樂。 
　　[疏]「禮王之大經」。
　　○正義曰：經者，綱紀之言也。傳稱「經國家」、「經德義」，《詩 序》云「經夫婦」，《中庸》云「凡為天下國家有九經」，言禮是王之大經紀也。服虔曰：「經，常也，常所當行也。」
　　言以考典，考，成也。典以志經，忘經而多言舉典，將焉用之？」為二十二年王室亂傳。 
　　[疏]「言以」至「用之」。正義曰：人之出言，所以成典法也。典法，所以記禮經也。王一動而失二禮，忘巳大經矣，而多為言語，舉先王分器之典，將焉用之？
　　【經】十有六年，春，齊侯伐徐。 
　　楚子誘戎蠻子，殺之。
　　○誘音酉。 
　　[疏]「楚子」至「殺之」。
　　○正義曰：四夷之名，在西曰戎，春秋之時，錯居中國。杜言「河南新城縣東南有蠻城」，則是內地之戎，在楚北也。戎是種號，蠻是國名，子爵也。十一年「楚子虔誘蔡侯般，殺之」。彼書楚子之名，此不書楚子名者，彼注云「蔡大夫深怨，故以楚子名告」。此非蠻人所告，蓋楚人不以其君名告，故不得書其名也。《公羊傳》曰：「楚子何以不名？夷狄相誘，君子不疾也。曷為不疾？若不疾，乃疾之也。」言其不足疾，更是深責之也。賈逵云：「楚子不名，以立其子。」二說異于杜也。蔡侯般書名，蠻子不名者，《釋例》曰：「諸見執者，已在罪賤之地，書名與否，非例所加」，「或名不名，從所赴之文」。
　　夏，公至自晉。 
　　秋，八月，己亥，晉侯夷卒。未同盟。 
　　九月，大雩。
　　○雩音于。 
　　季孫意如如晉。 
　　冬，十月，葬晉昭公。三月而葬，速。 
　　【傳】十六年，春，王正月，公在晉，晉人止公。不書，諱之也。（猶以取郠故也。公為晉人所執止，故諱不書。） 
　　[疏]「公在」至「之也」。
　　○正禮曰：禮，君不在國，則守國之臣每月告廟云，公在某處，釋君不得親自朝廟之意。若于歲首不在，則或史書之于策。襄二十九年春王正月，「公在楚」，傳曰：「釋不朝正于廟」，是也。此年正月公在晉，計亦應告廟書策，但為晉人執止，公不以被執告廟，故史不書，諱之。
　　齊侯伐徐。楚子聞蠻氏之亂也，與蠻子之無質也，質，信也。
　　○質，之實反，或音致。使然丹誘戎蠻子嘉，殺之，遂取蠻氏。既而復立其子焉，禮也。詐之，非也；立其子，禮也。河南新城縣東南有蠻城。
　　○複，扶又反。 
　　[疏]「齊侯伐徐」。
　　○正義曰：虛舉經文者，經在楚誘戎蠻上，傳依經文，故先舉之。下有「徐人行成」之事，非虛舉，但行成在誘蠻後，故先依次舉經于上，為下「徐人行成」起本也。不下此經文就徐人者，出自史意。
　　○「楚子」至「禮也」。
　　○正義曰：蠻子雖與楚舊交，元無誠信，故云與蠻子之無信也，誘而殺之，誠為不可；楚能復立其子，大勝，遂滅其國。嫌其殺父立子，猶為非禮，故禮之也。大舜之刑也，鯀殛而禹興；周公之誅也，放蔡叔而立蔡仲，是立子為得禮。
　　二月，丙申，齊師至于蒲隧。蒲隧，徐地。下邳取慮縣東有蒲如陂。
　　○隧音遂。邳，普悲反。取慮，上音秋，下力居反。如淳：取音陬訾之陬，慮音邾婁之婁。如陂，彼皮反。徐人行成。徐子及郯人、莒人會齊侯，盟于蒲隧，賂以甲父之鼎。甲父，古國名。高平昌邑縣東南有甲父亭。徐人得甲父鼎以賂齊。
　　○郯音談。父音甫。叔孫昭子曰：「諸侯之無伯，害哉！為小國害。齊君之無道也，興師而伐遠方，會之有成，而還，莫之亢也。無亢御。
　　○亢，苦浪反。無伯也夫！《詩》曰：『宗周既滅，靡所止戾。正大夫離居，莫知我肄。』《詩 小雅》。戾，定也。肄，勞也。言周舊為天下宗，今乃衰滅，亂無息定，執政大夫離居異心，無有念民勞者也。
　　○也夫音扶。肄，以制反，徐又以自反，下同。其是之謂乎！」傳言晉之衰。 
　　[疏]「詩曰」至「謂乎」。
　　○正義曰：《詩 小雅 雨無正》之篇也。周家舊為天下所宗，今既衰滅矣，其亂無所止定也，執政大夫離散其居處，人各異心，無有知我民之勞苦者，其是此事之謂乎！言今晉衰微，不能止亂，晉之諸卿異心，不憂民之勞苦，如詩人之所云。
　　二月，晉韓起聘于鄭，鄭伯享之。子產戒曰：「苟有位于朝，無有不共恪。」孔張後至，立于客間，孔張，子孔之孫。
　　○恪，苦各反。執政御之；執政掌位列者。御，止也。
　　○御，魚呂反，注及下同。適客後，又御之；適縣間。縣，樂肆。
　　○縣音玄，注同。 
　　[疏]「孔張」至「縣間」。
　　○正義曰：諸侯享賓之禮亡，唯有公食大夫禮存耳。其禮云：「大夫納賓，賓入門左。」鄭玄云：「左，西方，賓位也。」又云：「及廟門，公揖入。賓入三揖，至于階，三讓。公升二等，賓升。大夫立于東夾南，面北上。士立于門東，北面西上。」鄭玄云：「自卿大夫至此，不先即位從君而入者，明助君饗食，賓自無事」也。饗食事俱在廟，鄭玄饗食並言，則享位亦當然也。孔張後至，蓋賓入廟門，乃始來至，當從大夫適東夾之南，西面位也，張乃立于客間。賓入未升階，立于西方，孔張入客行間也。執政御之，適客後，張乃移立于客之西也。又御之，適縣間，適鍾磬樂肆之間也。大射禮者，亦諸侯之禮也。「樂人宿縣于阼階東，笙磬西面。其南笙鍾，其南鑮，皆南陳。西階之西，頌磬東面。其南鍾，其南鑮，皆南陳。」張初立客間，巳在西方。被御，適客後，又益西也。又被御，適縣間，蓋又復益西，入于頌磬鍾鑮之間也。
　　客從而笑之。事畢，富子諫富子，鄭大夫，諫子產也。曰：「夫大國之人，不可不慎也，幾為之笑而不陵我？言數見笑，則心陵侮我。
　　○幾，居豈反，服音機，近也。數音朔。侮，亡甫反。 
　　[疏]「幾為」至「陵我」。
　　○正義曰：幾度之為笑，而不于我加陵。言數被笑，必陵侮我也。服虔云：「幾，近也。孔張失位，近為所笑。」近者，未至之辭，客已笑訖，何言近也？
　　我皆有禮，夫猶鄙我。鄙，賤也。
　　○夫音扶。國而無禮，何以求榮？孔張失位，吾子之恥也。」子產怒曰：「發命之不衷，衷，當也。
　　○衷，丁仲反，又音忠。當，丁浪反，或如字。出令之不信，刑之頗類，緣事類以成偏頗。
　　○頗，普多反。類，如字，一音力對反，徐又力猥反。 
　　[疏]注「緣事」至「偏頗」。
　　○正義曰：事有相類，真偽難明。緣此事類，以致偏頗，雖非故心，亦為罪也。服虔讀類為纇，解云：「頗，偏也。類，不平也。」
　　獄之放紛，放，縱也。紛，亂也。
　　○紛音芳云反。縱音予用反。會朝之不敬，謂國無禮敬之心。 
　　[疏]「會朝之不敬」。
　　○正義曰：此孔張失位，則是于朝不敬，而子產不以為恥者，此謂出外會朝大國，非謂在本國，故注云「謂無禮敬大國之心」。
　　使命之不聽，下不從上命。 
　　[疏]「使命之不聽」。
　　○正義曰：謂若伯有，使子晳如楚，不肯行，是也。
　　取陵于大國，罷民而無功，罪及而弗知，僑之恥也。孔張，君之昆孫，子孔之後也，昆，兄也。子孔，鄭襄公兄，孔張之祖父。
　　○罷音皮。執政之嗣也。子孔嘗執鄭國之政。 
　　[疏]注「子孔嘗執鄭國之政」。正義曰：襄十年「盜殺鄭公子騑、公子發、公孫輒」，傳曰：子孔當國至十九年，鄭殺子孔。
　　為嗣大夫，承命以使，周于諸侯，國人所尊，諸侯所知。立于朝而祀于家，卿得自立廟于家。
　　○使音所吏反，下以使同。 
　　[疏]注「卿得自立廟于家」。
　　○正義曰：士以上皆得立廟。則孔張雖是大夫，亦得立廟。而云卿得立廟者，以子孔是卿，故以卿言之。服虔云：「祀其所自出之君于家，以為大祖。」案《禮記 郊特牲》曰：「諸侯不敢祖天子，大夫不敢祖諸侯。而公廟之設于私家，非禮也。」安得祀所出之君為大祖乎？
　　有祿于國，受祿邑。有賦于軍，軍出，卿賦百乘。
　　○乘，繩證反。喪祭有職，有所主。受脤歸脤，受脤，謂君祭，以肉賜大夫。歸脤，謂大夫祭，歸肉于公。皆社之戎祭也。
　　○脤，巿軫反。 
　　[疏]注「受脤」至「祭也」。
　　○正義曰：《周禮 掌蜃》云：「祭祀共蜃器之蜃」，鄭玄云：蜃，大蛤，「飾祭器之屬也」，「蜃之器以蜃飾，因名焉」。鄭眾云：「蜃可以白器，令色白。」是蜃為器名。祭肉盛之脤器，以獻遺人，因名祭肉為脤；孔張是大夫也，而云「受脤歸脤」，故知受脤為君祭，以肉賜大夫。歸脤謂大夫祭，以肉歸于公也。故《周禮 祭僕》：「凡祭祀致福者，展而受之。」是在下之祭，有「歸脤」之義。又傳有「成子受脤于社」，前代諸儒皆以脤為祭社之肉，故云皆社之戎祭也。劉炫故違傳證，以破先儒，以為脤亦祭廟之肉，以規杜氏，文無所出，其義非也。然大夫不得私自出軍，自祭私社，而得歸脤于公者，謂大夫奉君命以戎事攝祭于社，故社直言祭，歸肉于公，亦不謂家祭也。
　　其祭在廟，已有著位，在位數世，世守其業，而忘其所，僑焉得恥之？其祭在廟，謂助君祭。
　　○數，色主反。焉，于虔反，下焉用同。 
　　[疏]注「其祭」至「君祭」。
　　○正義曰：謂鄭伯其祭在先君之廟，孔張有助祭著位在廟中，以有事為業，言其所掌有常也。服虔以為其祭在廟，謂孔張先祖配廟食。案《周禮 司勳》云：「凡有功者，銘書于王之大常，祭于大烝，司勳詔之。」則配廟食者，皆是有功之臣子。孔作亂而死，公孫洩因妖鬼而立，不得有配食在廟。
　　辟邪之人，而皆及執政，是先王無刑罰也。言為過謬者，自應用刑罰。
　　○辟，匹亦反。邪，似嗟反。子寧以他規我。」規，正也。宣子有環，其一在鄭商。玉環，同工共樸，自共為雙。
　　○朴，普角反。 
　　[疏]注「玉環」至「為雙」。
　　○正義曰：下云「韓子奉命以使而求玉焉」，知環是玉環也。《釋器》云：「肉倍好謂之瑗，肉好若一謂之環。」李巡云：好，孔也。肉倍好，邊肉大，其孔小也。好倍肉，其孔大，邊肉小也。肉好若一，其孔及邊肉大小適等曰環。是環亦璧之類也。言其一在鄭商，則其一在韓子。知其同工共樸，相與為雙，故韓子欲得而雙之。
　　宣子謁諸鄭伯，謁，請也。子產弗與，曰：「非官府之守器也，寡君不知。」子大叔、子羽謂子產曰：「韓子亦無幾求，言所求少。
　　○守，手又反。幾，居豈反。晉國亦未可以貳，晉國、韓子不可偷也。偷，薄也。
　　○偷，他侯反。若屬有讒人交斗其間，鬼神而助之，以興其凶怒，悔之何及？吾子何愛于一環，其以取憎于大國也，盍求而與之？」子產曰：「吾非偷晉而有二心，將終事之，是以弗與，忠信故也。僑聞君子非無賄之難，立而無令名之患。僑聞為國，非不能事大字小之難，無禮以定其位之患。夫大國之人，令于小國，而皆獲其求，將何以給之？一共一否，為罪滋大。滋，益也。
　　○屬音燭。盍，戶臘反。難，乃旦反，下同，又如字。共音恭，下而共無藝同。 
　　[疏]「僑聞」至「之患」。
　　○正義曰：僑聞君子非無賄之難，家貧無賄不為難，立于職位而無善名，是為身之大患。言韓子當患無令名，不宜患家無賄也。僑聞為國家者，非不能事大字小之難。事大國，愛小國，不為難也。無禮以定其位，是國之大患。言鄭當患位不定，不宜患事晉之難也。下句自「大國之人」至「則失位矣」，此覆「無禮定位」也。自「若韓子」至「獨非罪乎」，此覆「無令名」也。此辭一為韓子，一為鄭國，故再言僑聞。服虔斷「字小之難」以下為義，解云：「字，養也，言事大國易，養小國難。」然則鄭人豈憂養小國乎？尚未能離經辨句，復何須注述大典？且字為愛，不為養也。
　　大國之求，無禮以斥之，何饜之有？吾且為鄙邑，則失位矣。不復成國。
　　○饜，于鹽反。複，扶又反，下不敢復並注同。 
　　[疏]「吾且」至「位矣」。
　　○正義曰：若晉之大夫，求無不得，則鄭國乃為晉之邊鄙之邑，不復成國，謂失國君之位矣。
　　若韓子奉命以使，而求玉焉，貪淫甚矣，獨非罪乎？出一玉以起二罪，吾又失位，韓子成貪，將焉用之？且吾以玉賈罪，不亦銳乎？」銳，細小也。
　　○賈音古，下無強賈同。銳，悅歲反。 
　　[疏]「出一玉以起二罪」。
　　○正義曰：一共一否，為鄭國之罪也。貪淫，為韓子之罪也。
　　○注「銳細小」。
　　○正義曰：銳是鋒芒，不得為折。
　　韓子買諸賈人，既成賈矣，商人曰：「必告君大夫。」韓子請諸子產曰：「日起請夫環，執政弗義，弗敢復也。復重求也。
　　○成賈音嫁，本或作價。請夫音扶。重，直用反。今買諸商人，商人曰，必以聞，敢以為請。」子產對曰：「昔我先君桓公，與商人皆出自周。鄭本在周畿內，桓公東遷並與商人俱。 
　　[疏]「買諸」至「商人」。
　　○正義曰：賈人即商人也。行曰商，坐曰賈，對文雖別，散則不殊，故商賈並言之。
　　○注「鄭本」至「人俱」。
　　○正義曰：《世本》云：「鄭桓公封棫林」，即漢之京兆鄭縣是也，本在周之西都畿內也。《鄭語》稱史伯為桓公謀，使桓公寄帑與賄于虢、鄶之國，桓公從之，其子武公遂滅虢、鄶而國之。當桓公東遷帑賄之時，並與商人俱來也。
　　庸次比耦，庸，用也。用次更相從耦耕。
　　○比，毗志反。更音庚。以艾殺此地，斬之蓬蒿藜藋，而共處之。世有盟誓，以相信也，曰：『爾無我叛，我無強賈，無強巿其物。
　　○艾，魚廢反。蓬，蒲東反。蒿，呼高反。藜，力兮反。藋，徒弔反。強，其丈反，下強奪同；又其良反，注放此。毋或匄奪。爾有利巿寶賄，我勿與知。』恃此質誓，故能相保，以至于今。今吾子以好來辱，而謂敝邑強奪商人，是教敝邑背盟誓也，毋乃不可乎！吾子得玉而失諸侯，必不為也。若大國令，而共無藝，藝，法也。
　　○毋音無，下同。匄，古害反，又姑未反，乞也。賄，呼罪反，或作貨。與音預。好，呼報反，下及注並同。背音佩。 
　　[疏]「毋或匄奪」。
　　○正義曰：六年傳稱楚公子棄疾之過鄭也，「不強匄」，則匄是乞也。乞則可也，唯不得強耳。此言「毋或匄奪」，亦謂不得強匄乞奪取也。乞之與乞一字也，取則入聲，與則去聲也。此匄亦有取與，此傳言匄，謂取也；詔書稱租調匄民，謂與民。
　　○「強奪商人」。
　　○正義曰：上云「買諸賈人」，則是和買。而子產謂之強奪者，韓子以威逼之，其賈必賤，故商人欲得告君。大夫子產知其非和買，故云然也。
　　鄭，鄙邑也，亦弗為也。不欲為鄙邑之事。僑若獻玉，不知所成，敢私布之。」布，陳也。韓子辭玉，曰：「起不敏，敢求玉以徼二罪，敢辭之。」傳言子產知禮，宣子能改過。
　　○徼，古堯反。 
　　[疏]「徼二罪」。
　　○正義曰：謂晉失諸侯，鄭為邊邑。
　　夏，四月，鄭六卿餞宣子于郊。餞，送行飲酒。
　　○餞，賤淺反，《字林》子扇反。 
　　[疏]注「餞送行飲酒」。
　　○正義曰：《詩》云：「飲餞于祢」，《毛傳》云：「祖而舍軷，飲酒于其側曰餞。」
　　宣子曰：「二三君子請皆賦，起亦以知鄭志。」詩言志也。 
　　子齹賦《野有蔓草》。子齹，子皮之子嬰齊也。《野有蔓草》，《詩 鄭風》。取其「邂逅相遇，適我願兮」。齹，才何反，《字林》才可反，又士知反。《說文》作<佐齒}，云齒差跌也，在河、千多二反。蔓音萬。邂，戶賣反。逅，戶豆反。 
　　[疏]「野有蔓草」。
　　○正義曰：《野有蔓草》，「思遇時也。君之澤不下流，民窮于兵革，男女失時，思不期而會焉。」其《詩》云：「野有蔓草，零露漙兮，有美一人，清揚婉兮。邂逅相遇，適我願兮。」注云：「青揚，眉目之間婉然美好。邂逅，不期而會，適其時願。」
　　宣子曰：「孺子善哉，吾有望矣。」君子相願，己所望也。
　　○孺，如住反。子產賦鄭之《羔裘》。言鄭，別于唐《羔裘》也。取其「彼己之子，舍命不渝」，「邦之彥兮」，以美韓子。
　　○別，彼列反。己音記。舍音赦，又音舍。渝，羊朱反。 
　　[疏]注「言鄭」至「韓子」。
　　○正義曰：《羔裘》，「刺朝也，言古之君子以風其朝焉」。《釋訓》云：「之子者，是子也。」斤韓子也。鄭玄云：已，語辭也。舍猶處也。渝，變也。處命不變，謂守死善道，見危授命之類也。《釋訓》云：「美士為彥。」言一邦之美士，以美韓子也。
　　宣子曰：「起不堪也。」不堪國之司直。子大叔賦《褰裳》。《褰裳》詩曰：「子惠思我，褰裳涉溱。子不我思，豈無他人。」言宣子思己，將有《褰裳》之志；如不我思，亦豈無他人。
　　○褰，起虔反。溱，側巾反。 
　　[疏]「褰裳」至「他人」。
　　○正義曰：《褰裳》，「思見正也。狂童恣行，國人思大國之正己也。」其《詩》云：「子惠思我，褰裳涉溱。」注云：「子者，斥大國之正卿。子若愛而思我，我國有突篡國之事而可徵而正之，我則揭衣涉溱水，往告難也。」又云：「子不思我，豈無他人。」注云：「言他人者，先鄉齊、晉、宋、衛，後之荊楚。」
　　宣子曰：「起在此，敢勤子至于他人乎？」言已今崇好在此，不復令子適他人。
　　○複，扶又反。令，力呈反，下同。子大叔拜。謝宣子之有鄭。宣子曰：「善哉，子之言是。是，《褰裳》。 
　　[疏]注「是褰裳」。
　　○正義曰：是猶此也。子之言此《褰裳》之詩也，不有是告他人之事，其能終相善乎？
　　不有是事，其能終乎？」韓起不欲令鄭求他人。子大叔拜以答之，所以晉、鄭終善。子游賦《風雨》，子游，駟帶之子駟偃也。《風雨》詩取其「既見君子，云胡不夷」。 
　　[疏]「風雨」。
　　○正義曰：《風雨》，「思君子也。亂世則思君子，不改其度焉。」其《詩》云：「風雨淒淒，雞鳴喈喈。」注云：「風且雨，淒淒然，雞猶守時而鳴，喈喈然。」「喻君子雖居亂世，不變改其節度」。又云：「既見君子，云胡不夷。」注云：「胡，何也。夷，說也。思而見之，云何而心不說。」
　　子旗賦《有女同車》，子旗，公孫段之子豐施也。《有女同車》，取其「洵美且都」，愛樂宣子之志。
　　○樂音洛，又五孝反。 
　　[疏]注「詢美且都」。
　　○正義曰：詢，信也。都，閒也。言信美好且閒習于威儀，是愛樂宣子之志。
　　子柳賦《蘀兮》。子柳，印段之子印癸也。《蘀兮》詩取其「倡予和女」，言宣子倡，己將和從之。
　　○蘀，他洛反。印，一刃反。倡，昌亮反，本或作唱，同。和，戶臥反，下注同。女音汝。 
　　[疏]「蘀兮」。
　　○正義曰：《蘀兮》，「刺忽也，君弱臣強，不倡而和也」。其《詩》云：「蘀兮蘀兮，風其吹女。」注云：「蘀，槁也。」槁謂木葉也。木葉槁，待風乃落」。「喻君有政教，臣乃行之。言此者，刺今不然」。又云：「叔兮伯兮，倡予和女。」注云：「叔伯，言群臣長幼也。」「群臣無其君而行，自以強弱相服。女倡矣，我則將和之。言此者，刺其自專也。」
　　宣子喜曰：「鄭其庶乎！庶幾于興盛。二三君子以君命貺起，賦不出鄭志，六詩皆《鄭風》，故曰不出鄭志。
　　○貺音況。皆暱燕好也。暱，親也。賦不出其國，以示親好。
　　○暱，女乙反。二三君子，數世之主也，可以無懼矣。」宣子皆獻馬焉，而賦《我將》。《我將》，《詩 頌》。取其「日靖四方」，「我其夙夜，畏天之威」，言志在靖亂，畏懼天威。
　　○數，色主反。 
　　[疏]「我將」。
　　○正義曰：《我將》，「祀文王于明堂也」。云：「儀式荊文王之典，日靖四方「，」我其夙夜，畏天之威，于時保之」。注云：「早夜敬天，于是得安文王之道。」
　　子產拜，使五卿皆拜，曰：「吾子靖亂，敢不拜德？」宣子私覲于子產，以玉與馬，曰：「子命起舍夫玉，是賜我玉而免吾死也，敢藉手以拜？」以玉藉手拜謝子產。
　　○覲，其靳反。舍音舍。夫音扶。藉，在夜反，注同。 
　　公至自晉。晉人聽公得歸。子服昭伯語季平子昭伯，惠伯之子子服回也，隨公從晉還。
　　○語，魚據反。曰：「晉之公室，其將遂卑矣。君幼弱，六卿彊而奢傲，將因是以習。習實為常，能無卑乎？」平子曰：「爾幼，惡識國？」昭伯尚少，平子不信其言。
　　○傲，五報反。惡，烏路反。少，詩照反。 
　　[疏]「將因」至「卑乎」。
　　○正義曰：言將因是君幼弱，以習奢傲之事。既習奢傲，實以為常。常行輕君之禮，能無卑乎？
　　秋，八月，晉昭公卒。為下「平子如晉葬」起。 
　　九月，大雩，旱也。鄭大旱，使屠擊、祝款、豎柎，有事于桑山。三子，鄭大夫。有事，祭也。
　　○屠音徒。柎音附，又方于反。斬其木，不雨。子產曰：「有事于山，蓺山林也。蓺，養護令繁殖。
　　○蓺音藝。令，力呈反。而斬其木，其罪大矣。」奪之官邑。 
　　冬，十月，季平子如晉，葬昭公。平子曰：「子服回之言猶信，自往見之，乃信回言。子服氏有子哉。」有賢子也。 



卷四十八 昭十七年，盡十九年 

　卷四十八 昭十七年，盡十九年 
　　【經】十有七年，春，小邾子來朝。 
　　夏，六月，甲戌，朔，日有食之。 
　　秋，郯子來朝。 
　　八月，晉荀吳帥師滅陸渾之戎。
　　○渾，戶門反。 
　　冬，有星孛于大辰。大辰，房心尾也。妖變非常，故書。
　　○孛音佩，一音勃。 
　　[疏]注「大辰」至「故書」。
　　○正義曰：《釋天》云：「大辰，房心尾也。大火謂之大辰。」李巡云：「大辰，蒼龍宿之體，最為明，故曰房心尾也。大火，蒼龍宿心，以候四時，故曰辰。」孫炎曰：「龍星明者，以為時候，故曰大辰。大火也心，在中，最明，故時候主焉。」《公羊傳》曰：「孛者何？彗星也。」彗為帚也，言其狀似掃帚，光芒孛孛然。妖變之星，非常所有，故書之。傳稱「孛于大辰西」，經直書「于大辰」者，雖在其星之西，仍在大辰分度之內，故直云「于大辰」。
　　楚人及吳戰于長岸。吳、楚兩敗，莫肯告負，故但書戰而不書敗也。長岸，楚地。
　　○岸，五旦反。 
　　[疏]注「吳楚」至「楚地」。
　　○正義曰：傳稱「大敗吳師」，又云「大敗楚師」，是兩皆大敗也。縱使兩皆來告，無肯自云負敗者，故但書戰而不書敗也。傳稱令尹陽匄，則是楚之貴臣，而云楚人者，楚人恥其敗，以賤者告也。
　　【傳】十七年，春，小邾穆公來朝，公與之燕。季平子賦《采叔》，（《采叔》，《詩 小雅》。取其「君子來朝，何錫與之」，以穆公喻君子。） 
　　[疏]「采叔」。
　　○正義曰：《采叔》，刺幽王慢諸侯也。云：「采叔采叔，筐之筥之。君子來朝，何錫子之。雖無予之，路車乘馬。」注云：「賜諸侯以車馬。言雖無子之，尚以為薄。」
　　穆公賦《菁菁者莪》。《菁菁者莪》，亦《詩 小雅》，取其「既見君子，樂且有儀」，以答《采叔》。
　　○菁，子丁反。莪，五河反。樂音洛。 
　　[疏]「菁菁者莪」。
　　○正義曰：《菁菁者莪》云：「既見君子，樂且有儀。」既見君子者，官爵之而得見也。見則心既喜樂，又以禮儀見接。
　　昭子曰：「不有以國，其能久乎？」嘉其能答賦，言其賢，故能久有國。 
　　[疏]「不有」至「久乎」。
　　○正義曰：言不有學問之人以治其國能長久乎！
　　夏，六月，甲戌，朔，日有食之。祝史請所用幣。禮，正陽之月日食，當用幣于社，故請之。 
　　[疏]注「禮正」至「請之」。
　　○正義曰：陰陽之氣，運行于天，一消一息，周而復始。十一月建子，為陽始。五月建午，為陰始。以《易》爻卦言之，從建子之後，每月一陽息，一陰消。至四月建巳，六陰消盡，六陽並盛，是為純乾之卦，正陽之月也。從建午之後，每月一陰息，一陽消。至十月建亥，六陽消盡，六陰並盛，是為純坤之卦，正陰之月也。此年六月日食，是夏之四月，正陽之月也。禮，正陽之月日食，諸侯當用幣于社，故魯之祝史依禮法請所用之幣。
　　昭子曰：「日有食之，天子不舉，不舉盛饌。
　　○饌，仕眷反。伐鼓于社。責群陰。諸侯用幣于社，請上公。伐鼓于朝。退自責。禮也。」平子御之，御，禁也。
　　○御之，魚呂反，注同。曰：「止也。唯正月朔，慝未作，日有食之，于是乎有伐鼓用幣，禮也。其余則否。」大史曰：「在此月也。正月，謂建巳正陽之月也。于周為六月，于夏為四月。慝，陰氣也。四月純陽用事，陰氣未動而侵陽，災重，故月伐鼓用幣之禮也。平子以為六月非正月，故大史答言在此月也。
　　○正音政。慝，他得反。夏，戶雅反，下文當夏、注當夏並同。 
　　[疏]「昭子」至「禮也」。
　　○正義曰：昭子雖不言正月，而云日食之禮，明此月即是正月也。文十五年傳與此昭子之言正同。是正法有此禮也。殺牲盛饌曰舉，故「天子不舉」，謂去盛饌也。《郊特牲》云：「社所以神地之道也」，「祭土而主陰氣也」。則社是群陰所聚。《論語》云：「鳴鼓而攻之」，伐鼓者，是攻責之事，故為「責群陰」，亦以責上公也。二十九年傳曰：「封為上公，祀為貴神。社稷五祀，是尊是奉。」是社為上公之神，尊于諸侯。故諸侯用幣于社，請上公，亦所以請群陰，請令勿侵陽也。然伐鼓于社，云「責群陰」，用幣于社，云「請上公」。社文是一，二注不同者，以天子之尊，無所不責，故云「責群陰」也。諸侯南面之君，于諸侯之內唯請上公，故云「請上公」也。
　　○「平子」至「則否」。
　　○正義曰：平子聞有此禮，而不知正月是周之六月，故止其請幣，仍說正禮。慝，惡也。人情愛陽而惡陰，故謂陰為慝。五月陰始生，故四月陰未作也。平子亦不識慝為陰義，故語雖得禮，而心不肯從。平子蓋以正月為歲首之月，故云其余則否。
　　○「大史曰在此月也」。
　　○正義曰：大史以平子不識正月，故為辨之。所言慝未作，所以行伐鼓用幣之禮，正當在此月也。因為說日食之禮，引《夏書》以證之。
　　日過分而未至，過春分而未夏至。三辰有災，三辰，日月星也。日月相侵，又犯是宿，故三辰皆為災。
　　○宿音秀。于是乎百官降物，降物，素服。 
　　[疏]注「降物素服」。
　　○正義曰：降物，謂減其物采也。《昏義》曰：「日食則天子素服」，知百官降物，亦素服也。古之素服，禮無明文。蓋象朝服而用素為之，如今之單衣也。《近世儀》注：日食則擊鼓于大社，天子單衣介幘，辟正殿，坐東西堂，百官白服坐本司，大常率官屬繞大廟，過時乃罷。
　　君不舉，辟移時，辟正寢過日食時。樂奏鼓，伐鼓。 
　　[疏]「樂奏鼓」。
　　○正義曰：「樂奏鼓」與下「瞽奏鼓」，一也。樂謂作樂之人，即瞽矇也。奏訓進也。孔安國《尚書傳》云：「瞽，樂官。」樂官進鼓則伐之，故杜云「伐鼓也」。其日食，王或有至社親伐鼓之時，故《周禮 大僕》云：「凡軍旅田役，讚王鼓，救日月食亦如之。」鄭玄云「王通鼓佐擊其余面」，則日食，王有親鼓之時也。
　　祝用幣，用幣于社。史用辭。用辭以自責。故《夏書》曰：『辰不集于房，逸《書》也。集，安也。房，舍也。日月不安其舍則食。瞽奏鼓，瞽，樂師。
　　○瞽音古。嗇夫馳，庶人走。』車馬曰馳，步曰走，為救日食備也。
　　○嗇音色。 
　　[疏]「故夏」至「人走」。
　　○正義曰：此《尚書 胤征》文也。彼云：「乃季秋月朔，辰弗集于房」。彼季秋日食，亦以此禮救之。傳言：唯正月朔，日食，乃有伐鼓用幣，余月則否。引《夏書》而與《夏書》違者，蓋先代尚質，凡有日食，皆用鼓幣。《周禮》極文周家禮法，見事有差降，唯正陽之月，特用鼓幣，余月則否。
　　○注「逸書」至「則食」。
　　○正義曰：杜以鳥止謂之集，故訓集為安也。孔安國云：「房，所舍之次。集，合也。不合則日食可知。」與杜少異。
　　○注「車馬」至「備也」。
　　○正義曰：杜以馳是馬疾行，故云車馬曰馳，步曰走。孔安國云：「嗇夫，主幣之官，馳取幣，禮天神。」嗇夫于《周禮》無文，鄭注《覲禮》云：「嗇夫，蓋司空之屬也。」則官屬司空，庶人在官，若胥徒之屬，使之取幣而禮天神也。眾人走，共救日食之百役也。嗇夫取幣未必馳車，蓋馳、走相對，變其文耳。言「禮天神」者，謂天子禮。傳無天子禮天神之事，文不具。
　　此月朔之謂也。當夏四月，是謂孟夏。」言此六月當夏家之四月。平子弗從。昭子退曰：「夫子將有異志，不君君矣。」安君之災，故曰：有異志。 
　　[疏]「不君君矣」。
　　○正義曰：日食，陰侵陽，臣侵君之象。救日食，所以助君抑臣也。平子不肯救日食，乃是不君事其事也。劉炫云：乃是不復以君為君矣。
　　秋，郯子來朝，公與之宴。昭子問焉，曰：「少皞氏鳥名官，何故也？」少皞，金天氏，黃帝之子，已姓之祖也。問何故以鳥名官。
　　○少，詩照反。皞，胡老反。已音紀，又音祀。 
　　[疏]注「少皞」至「名官」。
　　○正義曰：《帝系》云：「黃帝生玄囂」也。《史記》云：「黃帝正妃生二子，其後皆有天下，其一曰玄囂，是為青陽，降居江水。」言降居江水，謂不為帝也。此傳言其以鳥名官，則是為帝明矣。故《世本》及《春秋緯》皆言青陽即是少皞，黃帝之子，代黃帝而有天下，號曰金天氏。少皞氏，身號；金天氏，代號也。《晉語》稱青陽與黃帝同德，故為姬姓。黃帝之子十四人，為十二姓。其十二有姬，有己。青陽既為姬姓，則己姓非青陽之後。而《世本》巳姓出自少皞，非青陽也。事遠書亡，不可委悉耳。
　　郯子曰：「吾祖也，我知之。昔者黃帝氏以云紀，故為云師而云名。黃帝，軒轅氏，姬姓之祖也。黃帝受命有云瑞，故以云紀事。百官師長皆以云為名，號縉云氏，蓋其一官也。
　　○長，丁丈反。縉音進。 
　　[疏]注「黃帝」至「官也」。
　　○正義曰：《史記》云：黃帝者，少典之子，名曰軒轅，為天子，代神農氏，是為黃帝。《晉語》云：黃帝以姬水成，為姬姓，是姬姓之祖也。以少皞之立，有鳳鳥之瑞，而以鳥紀事。黃帝以云紀事，明其初受天命，有云瑞也。云之為瑞，未能審也。《史記 天官書》曰：「若煙非煙，若云非云，郁郁紛紛，蕭索輪囷，是謂卿云。」或作慶云，或作景云。《孝經 援神契》曰：「德至山陵，則景云出。」服虔云：「黃帝受命，得景云之瑞，故以云紀事。」黃帝云瑞，或當是景云也。百官師長皆以云為名號，即是以云紀綱諸事也。云為官名，更無所出，唯文十八年傳云：「縉云氏有不才子」，疑是黃帝時官，故云縉云氏，蓋其一官也。
　　炎帝氏以火紀，故為火師而火名。炎帝，神農氏，姜姓之祖也。亦有火瑞，以火紀事，名百官。 
　　[疏]注「炎帝」至「百官」。
　　○正義曰：《帝系》、《世本》皆為炎帝即神農氏。炎帝，身號；神農，代號也。譙周考古史以為炎帝與神農各為一人，非杜義。《晉語》云：炎帝以姜水成，為姜姓，是為姜姓之祖也。火之為瑞，亦未審也。
　　共工氏以水紀，故為水師而水名。共工，以諸侯霸有九州者，在神農前，大皞後。亦受水瑞，以水名官。
　　○共音恭。大音泰，下大皞同。 
　　[疏]注「共工」至「名官」。
　　○正義曰：共工氏霸有九州，《祭法》文也。此傳從黃帝向上逆陳之，知共工在神農前，大皞後也。水之為瑞，亦未審也。
　　大皞氏以龍紀，故為龍師而龍名。大皞，伏犧氏，風姓之祖也。有龍瑞，故以龍為官。 
　　[疏]注「大皞」至「命官」。
　　○正義曰：《月令 孟春》云：「其帝大皞。」《易 下系》云：「包犧氏之王天下也。」即大皞，身號；伏羲，代號也。僖二十一年傳云：「任、宿、須旬，風姓也。實司大皞」，知大皞是風姓之祖也。龍之為瑞，亦未審也。此黃帝以上四代，用云、火、水、龍紀事。其官之名，必用云、火、水、龍為之。但書典散亡，更無文紀其名，不可復知，故杜不須委說，唯有縉云見傳，疑是黃帝官耳。服虔云：「黃帝以云名官，蓋春官為青云氏，夏官為縉云氏，秋官為白云氏，冬官為黑云氏，中官為黃云氏。炎帝以火名官，春官為大火，夏官為鶉火，秋官為西火，冬官為北火，中官為中火。共工以水名官，春官為東水，夏官為南水，秋官為西水，冬官為北水，中官為中水。大皞以龍名官，春官為青龍氏，夏官為赤龍氏，秋官為白龍氏，冬官為黑龍氏，中官為黃龍氏。」此皆事無所見，苟出肺腸。少皞鳥紀，不以五方名官，焉知彼四代者，皆以四時五方名官乎？以縉為赤色，則云夏官為縉云，焉知余方不更為之目，而直指青、黃為名也？以天文有大火、鶉火，即云春為大火，夏為鶉火，其余何故直以西、北名火也？此皆虛而不經，故不可采用。
　　我高祖少皞摯之立也，鳳鳥適至，故紀于鳥，為鳥師而鳥名。鳳鳥氏，歷正也。鳳鳥知天時，故以名歷正之官。
　　○摯音至。 
　　[疏]注「鳳鳥」至「之官」。
　　○正義曰：《釋鳥》云：「鶠，鳳，其雌皇。」則此鳥雄曰鳳，雌曰皇。《說文》云：「鳳，神鳥也。」《山海經》云：「丹穴之山有鳥焉，其狀如鶴，五采而文，名曰鳳皇，見則天下大安寧。」《運斗樞》云：「天樞德見，則鳳皇翔。」《中候握河紀》云：堯即政七十年，鳳皇止庭，伯禹拜曰：昔帝軒提象，鳳巢阿閣。《白虎通》云：黃帝時，鳳皇蔽日而至，止于東園，終身不去。諸書皆言君有聖德，鳳皇乃來，是鳳皇知天時也。歷正，主治歷數，正天時之官，故名其官為鳳鳥氏也。當時名官，直為鳥名而已。其所職掌，與後代名官所司事同。所言歷正以下，及司徒、司寇、工農之屬，皆以後代之官所掌之事托言之。言爾時鳥名，如今之此官也。
　　玄鳥氏，司分者也。玄鳥，燕也，以春分來，秋分去。
　　○燕，于見反。 
　　[疏]注「玄鳥」至「分去」。
　　○正義曰：《說文》云：「燕，玄鳥也。」《釋鳥》云：「燕燕，<鳥乚>」，郭璞曰：「《詩》云『燕燕于飛』，一名玄鳥，齊人呼鳦。」《詩》云：「天命玄鳥」，《月令》云：「玄鳥至之日」，是一名玄鳥也。或單呼為燕，或重名燕燕，異方語也。此鳥以春分來，秋分去，故以名官，使之主二分。
　　伯趙氏，司至者也。伯趙，伯勞也。以夏至鳴，冬至止。 
　　[疏]注「伯趙」至「至止」。
　　○正義曰：《釋鳥》云：「鵙，伯勞也」。樊光曰：《春秋》云：「伯趙氏司至。」伯趙，鵙也。以夏至來，冬至去。郭璞曰：「似鶷<葛鳥>而大。」此鳥以夏至來鳴，冬至止去。故以名官，使之主二至也。《月令》，仲夏之月，「鵙始鳴」。蔡邕云：「鵙，伯勞也，一曰伯趙，應時而鳴，為陰候也。」《詩》云「七月鳴鵙」者，鄭玄云：「豳地晚寒，鳥物之候，從其氣焉。」王肅云：「七當為五。古文五字似七，故誤。」
　　青鳥氏，司啟者也。青鳥，鶬鴳也。以立春鳴，立夏止。
　　○鶬音倉。鴳，亦作鷃，于諍反。 
　　[疏]注「青鳥」至「夏止」。
　　○正義曰：青鳥，鶬鷃，《爾雅》無文，先儒相說耳。立春、立夏謂之啟。此鳥以立春鳴，立夏止，故以名官，使之主立春、立夏。
　　丹鳥氏，司閉者也。丹鳥，鷩雉也。以立秋來，立冬去，入大水為蜃。上四鳥皆歷正之屬官。
　　○鷩，必滅反。蜃，市軫反。 
　　[疏]注「丹鳥」至「屬官」。
　　○正義曰：《釋鳥》雉之類有鷩雉。樊光曰：丹雉也。少皞氏以鳥名官，丹鳥氏司閉，以立秋來，立冬去，入水為蜃。《周禮》：王享先公服鷩冕。郭璞曰：「似山雞而小冠，背毛黃，腹下赤，項綠，色鮮明。」是解丹鳥為鷩雉也。立秋、立冬謂之閉。此鳥以秋來冬去，故以名官，使之主立秋、立冬也。分、至、啟、閉，立四官，使主之。鳳皇氏為之長，故云四鳥皆歷正之屬官也。
　　祝鳩氏，司徒也。祝鳩，鷦鳩也。鷦鳩孝，故為司徒，主教民。
　　○鷦音隹，本又作隹，本或作鷦，子遙反，又子堯反。 
　　[疏]注「祝鳩」至「教民」。
　　○正義曰：《釋鳥》云：「隹其，鳺鴀。」舍人云：「隹，一名夫不」，今楚鳩也。樊光曰：《春秋》云：「祝鳩氏，司徒。」祝鳩，即隹其。夫不孝，故為司徒。郭璞曰：「今<孚鳥>鳩」也。《詩》云：「翩翩者隹」，《毛傳》云：「<隹鳥>，夫不也，一宿之鳥。」鄭玄云：「一宿者，一意于其所宿之木。」又云：「夫不，鳥之愨謹者，人皆愛之。」則此是謹愨孝順之鳥，故名司徒之官，教人使之孝也。
　　鴡鳩氏，司馬也。鴡鳩，王鴡也。鷙而有別，故為司馬，主法制。
　　○鴡，本作雎，七徐反。鷙音至，本亦作摯，下同。別，彼列反。 
　　[疏]注「鴡鳩」至「法制」。
　　○正義曰：《釋鳥》云：「鴡鳩，王鴡。」李巡云：「王鴡一名鴡鳩。」郭璞云：「雕類，今江東呼之為鶚，好在江渚山邊食魚。《毛詩傳》曰：『鳥鷙而有別』。」則鴡鳩是鷙擊之鳥，又能雄雌有別也。司馬主兵，又主法制，擊伐又當法制分明，故以此鳥名官，使主司馬之職。
　　鳲鳩氏，司空也。鳲鳩，鴶鵴也。鳲鳩平均，故為司空，平水土。
　　○鴶，本亦作秸，簡八反，又音吉。鵴，本亦作鞠，居六反。 
　　[疏]注「鳲鳩」至「水土」。正義曰：《釋鳥》云：「鳲鳩，鴶鵴。」樊光曰：《春秋》云：「『鳲鳩氏，司空』。心平均，故為司空。」郭璞曰：「今之布谷也。」孫炎曰：《方言》云：「鳲鳩，自關而東謂之戴勝。」陸機《毛詩義疏》云：「今梁宋之間謂布谷為鴶鵴。」則布谷是鳲鳩明矣。而楊雄云：鳲鳩是戴勝也。今戴勝自生冗中，不巢生，雄言非也。《詩》云：「鳲鳩在桑，其子七兮。」《毛傳》云：「鳲鳩之養其子，朝從上下，莫從下上，平均如一。」是鳲鳩平均，故為司空。《尚書 舜典》云：「伯禹作司空，帝曰：禹，汝平水土，惟時懋哉。」是司空主平水土也。
　　爽鳩氏，司寇也。爽鳩，鷹也。鷙，故為司寇，主盜賊。
　　○爽，所仗反。 
　　[疏]注「爽鳩」至「盜賊」。
　　○正義曰：《釋鳥》云：「鷹，鶆鳩」，樊光曰：「來鳩，爽鳩也。《春秋》曰：『爽鳩氏司寇。』鷹鷙，故為司寇。」郭璞曰：「鶆當為爽，字之誤耳。《左傳》作爽鳩，是也。」鷹是鷙擊之鳥，司寇主擊盜賊，故為司寇。
　　鶻鳩氏，司事也。鶻鳩，鶻雕也。春來冬去，故為司事。
　　○雕，陟交反，又陟留反，又音彫。 
　　[疏]注「鶻鳩」至「司事」。
　　○正義曰：《釋鳥》云：「鶌鳩，鶻鵃。」舍人曰：「鶌鳩，一名鶻鵃，今之班鳩也。」樊光曰：《春秋》云：「鶻鳩氏司事」，春來冬去。孫炎曰：「鶻鳩，一名鳴鳩。」《月令》云：「鳴鳩拂其羽。」郭璞云：「今江東亦呼為鶻鵃，似山鵲而小，短尾，青黑色，多聲。」即是此也。舊說及《廣雅》皆云班鳩，非也。所論班鳩、鳴鳩，雖有異同，其言春來冬去，舊有此說。國家營事，繕治器物，一年之間，無時暫止，故以此鳥名司事之官也。司事謂營造之事，于六官皆屬司空。此司空、司事各為一官者，古今代異，猶如《舜典》司空與共工各為一官也。
　　五鳩，鳩民者也。鳩，聚也。治民上聚，故以鳩為名。 
　　[疏]注「鳩聚」至「為民」。
　　○正義曰：「鳩，聚」，《釋詁》文也。治民尚其集聚，惡其流散，故以鳩為官名，欲其聚斂民也。
　　五雉，為五工正，五雉，雉有五種。西方曰鷷雉，東方曰鶅雉，南方曰翟雉，北方曰鵗雉，伊洛之南曰翬雉。
　　○種，章勇反，下同。鷷音存，又音遵，本或作蹲。鶅，側其反。翟音狄，又音濁。鵗，本又作希，如字，一音丁里反。翬，許韋反。 
　　[疏]注「五雉」至「翬雉」。
　　○正義曰：《釋鳥》雉之屬十有四，其說四方之雉，西方曰鷷，東方曰鶅，南方曰翟，北方曰鵗。舍人曰：「釋四方之雉名也。」杜言四方之雉，唯南方不同也。《釋鳥》又云：「鸐，山雉。」樊光曰：「其羽可持而舞。《詩》云：『右手秉翟』。」郭璞云：「長尾者。」《爾雅》之文，翟與眾１別。而賈逵亦云：「南方曰翟雉。」則先儒相傳為說，杜從之也。《釋鳥》又云：「伊洛而南素質、五采皆備成章曰翬」，李巡曰：「素質、五采備具，文章鮮明曰翬。」孫炎曰：「翬雉，白質，五采為文也。」傳言五雉，必取五方，伊、洛，土之中區，明其取翬雉，與四方之雉為五也。賈逵云：西方曰鷷雉，攻木之工也。東方曰鶅雉，搏埴之工也。南方曰翬雉，攻金之工也。北方曰鵗雉，攻皮之工也。伊洛而南曰翬雉，設五色之工也。樊光注《爾雅》四方之雉，配工亦與賈同，唯翬雉不配工耳。案賈、樊所言之工，出于《考工記》耳，而《考工記》更有刮摩之工，凡有六工，非唯五也。且記是後世之書，少皞時工未必如記所說。又以工配雉無所馮據，不可采用。故杜不言。
　　利器用，正度量，夷民者也。夷，平也。
　　○量音亮。 
　　[疏]「利器」至「民者」。
　　○正義曰：雉聲近夷，雉訓夷，夷為平，故以雉名工正之官，使其利便民之器用，正丈尺之度，斗斛之量，所以平均下民也。樊光、服虔云：雉者夷也。夷，平也，使度量、器用平也。
　　九扈，為九農正，扈有九種也。春扈鳻鶞，夏扈竊玄，秋扈竊藍，冬扈竊黃，棘扈竊丹，行扈唶唶，宵扈嘖嘖，桑扈竊脂，老扈鷃鷃。以九扈為九農之號，各隨其宜以教民事。
　　○扈音戶。鳻，扶云反，又如字。鶞，敕倫反。唶，側百反，又子夜反，又助額反。嘖音責，又音賾。 
　　[疏]注「扈有」至「民事」。


上一篇　下一篇 