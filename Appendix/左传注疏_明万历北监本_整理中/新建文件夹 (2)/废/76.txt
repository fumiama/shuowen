總目 > 儒藏 > 春秋 > 春秋左傳正義 > 春秋左傳正義076
　　○正義曰：《詩 鄘風 干旄》之篇也。于是衛文公之臣子多好善賢者，樂告以善道也。其詩言大夫之好善者，乘駟馬、建干旄，就賢者咨國事焉。云：「孑孑干旄，在浚之郊。素絲紕之，良馬四之。彼姝者子，何以畀之？孑孑乾旟，在浚之都。素絲組之。」良馬五之。彼姝者子，何以予之？孑孑乾旌，在浚之城。素絲祝之，良馬六之。」其末句云：「彼姝者子，何以告之？」姝，順貌也。賢者見其好善，美其共順，言已寡知，復何以告之？自恨無可告之，明其無所吝惜。本錄《干旄》之詩者，取其中心原告人以善道。彼二詩皆以一善見采，而鄧析不以一善存身，故君子引二詩以譏子然也。
　　故用其道，不棄其人。《詩》云：『蔽芾甘棠，勿翦勿伐，召伯所茇。』《詩 召南》也。召伯決訟于蔽芾小棠之下，詩人思之，不伐其樹。茇，草舍也。』
　　○芾，方味反。召音邵，注同。茇，畔末反。 
　　[疏]「詩云」至「所茇」。
　　○正義曰：《詩 召南 甘棠》之篇也。蔽芾，小貌。甘棠，杜也。茇，草舍也。召伯之聽獄訟，不重煩勞百姓，止舍小棠之下而聽斷焉。國人被其德，說其化，故愛其樹。彼蔽芾然小者，甘棠之樹也，勿得翦削之，勿得斲伐之，此乃是召伯舍息之處。
　　思其人，猶愛其樹，況用其道而不恤其人乎！子然無以勸能矣。」傳言子然嗣大叔為政，鄭所以衰弱。 
　　夏，陽虎歸寶玉、大弓。無益近用，而祇為名，故歸之。
　　○祗音支。書曰「得」，器用也。凡獲器用曰得，器用者，謂物之成器可為人用者也。得用焉曰獲。謂用器物以有獲，若麟為田獲，俘為戰獲。
　　○麟，本又作驎，呂辛反。俘，芳夫反。 
　　[疏]「凡獲」至「曰獲」。
　　○正義曰：「器用」者，謂器物可為人用，凡獲此器物之用者，謂之為得也。「得用」者，謂將此器用以得于物焉，謂之為獲。劉炫以為，「得用焉曰獲」，謂得此可用為器之物，謂之為獲，若麟之皮角之屬，以杜解為非。今知不然者，案《春秋》書「獲」，唯有囚俘，囚俘不可以為器物。除囚俘之外，唯有「獲麟」，麟為靈獸，帝王所重，不可以鳳羽麟皮以飾器物。劉以麟皮亦堪為器，而規杜氏，非也。
　　六月，伐陽關，討陽虎也。陽虎使焚萊門。陽關邑門。
　　○萊音來。師驚，犯之而出。奔齊，請師以伐魯，曰：「三加，必取之。」三加兵于魯。齊侯將許之，鮑文子諫曰：「臣嘗為隸于施氏矣，施氏，魯大夫。文子，鮑國也。成十七年，齊人召而立之，至今七十四歲，于是文子蓋九十余矣。魯未可取也。上下猶和，眾庶猶睦，能事大國，大國，晉也。而無天菑，若之何取之？陽虎欲勤齊師也，齊師罷，大臣必多死亡，已于是乎奮其詐謀。夫陽虎有寵于季氏，而將殺季孫，以不利魯國，而求容焉。求自容。
　　○菑音災。罷音皮。親富不親仁，君焉用之？君富于季氏，而大于魯國，茲陽虎所欲傾覆也。魯免其疾，而君又收之，無乃害乎？」齊侯執陽虎，將東之。陽虎願東，陽虎欲西奔晉，知齊必反己，故詐以東為願。
　　○焉，于虔反。傾，本又作頃，音頃。覆，芳服反。乃囚諸西鄙。盡藉邑人之車，鍥其軸，麻約而歸之。鍥，刻也。欲絕追者。
　　○鍥，舌結反。軸音逐。載蔥靈，寢于其中而逃。蔥靈，輜車名。
　　○蔥，初江反，或音怱。輜，側其反；《說文》云：「衣車也。」 
　　[疏]注「蔥靈輜車名」。
　　○正義曰：《說文》云：「輜軿，衣車也，前後有蔽。」賈逵云：「蔥靈，衣車也。有蔥有靈。」然則此車前後有蔽，兩旁開蔥，可以觀望。蔥中豎木，謂之靈，今人猶名蔥木為靈子。其內容人臥，故得寢于其中而逃。
　　追而得之，囚于齊。又以蔥靈逃，奔晉，適趙氏。仲尼曰：「趙氏其世有亂乎！」受亂人故。 
　　[疏]「其世有亂乎」。
　　○正義曰：言其當世將有亂也。
　　秋，齊侯伐晉夷儀。為衛討也。
　　○為，于偽反，下同。 
　　[疏]注「為衛討也」。
　　○正義曰：往年衛侯叛晉，叛晉必當事齊。下文「衛侯會之」，知是為衛討也。
　　敝無存之父將室之，辭，以與其弟，無存，齊人也。室之，為取婦。曰：「此役也，不死，反，必娶于高、國。」高氏、國氏，齊貴族也。無存欲必有功，還取卿相之女。
　　○娶，七住反。相，息亮反。先登，求自門出，死于霤下。既入城，夷儀人不服，故斗死于門屋霤下也。
　　○霤，力又反。東郭書讓登，登城非人所樂，故讓眾使後，而已先登。
　　○樂，如字，又五孝反。犁彌從之，曰：「子讓而左，我讓而右，使登者絕而後下。」恐書先下，故又譎以讓之。下，入城也。
　　○犁，力兮反。譎，古穴反。 
　　[疏]「使登者絕而後下」。
　　○正義曰：言使登城人絕皆上訖，然後與書下。遂自下，亦讓書而先下。
　　書左，彌先下。書從彌言左行，彌遂自先下，亦讓也。書與王猛息。戰訖共止息。猛曰：「我先登。」書斂甲曰：「曩者之難，今又難焉。」斂甲起欲擊猛。
　　○曩，乃黨反，向。難，乃旦反。猛笑曰：「吾從子，如驂之靳。」靳，車中馬也。猛不敢與書爭，言已從書如驂馬之隨靳也。傳言齊師和，所以能克。
　　○驂，七南反，騑馬也。靳，居覲反；本或作如驂之有靳，非也。爭，爭斗之爭，又如字。 
　　[疏]「如驂之靳」。
　　○正義曰：《詩》云：「兩服齊首，兩驂雁行。」鄭云：「兩服，中央夾轅者。」然則古人車駕四馬，夾轅二馬謂之服，兩首齊。其外二馬謂之驂，首差退。《說文》云：「靳，當膺也。」則靳是當焜之皮也。驂馬之首，當服馬之胸，胸上有靳，故云我之從子，如驂馬當服馬之靳。杜言「靳，車中馬也」，言靳是中馬之駕具，故以靳表中馬。《詩》云：「騏騮是中，騧驪是驂。」是名服馬為中馬也。
　　晉車千乘在中牟，救夷儀也。今熒陽有中牟縣，回遠，疑非也。
　　○乘，繩證反。 
　　[疏]注「今熒」至「非也」。
　　○正義曰：此中牟在晉竟內也。《趙世家》云：「獻侯即位，治中牟。」《漢書 地理志》云：「河南郡有中牟縣，趙獻侯自耿徙此。」又云：「三家分晉，河南之中牟。魏分也。」杜言「今熒陽有中牟縣」，謂此河南之中牟也。晉世分河南為熒陽郡，中牟屬焉。此地乃在河南，計非晉竟所及，故云：「回遠，疑非也。」又三家分晉，中牟屬魏，則非趙得都之。趙獻侯治中牟，亦非河南之中牟也。此言晉車在中牟，哀五年「趙鞅伐衛，圍中牟」，《論語》「佛肸為中牟宰」，與趙獻侯所都中牟或當是一，必非河南中牟，當于河北別有中牟，但不復知其處耳。有「臣瓚」者，不知其姓，或云姓傅，作《漢書音義》云：「臣瓚案：河南中牟，春秋之時，在鄭之疆內。及三卿分晉，則為魏之邦土。趙界自漳水以北，不及此也。《春秋》衛侯如晉，過中牟。案此之中牟非衛適晉之次也。《汲郡古文》曰：『齊師伐趙東鄙，圍中牟。』此中牟不在趙之東也。案中牟當在溫水之上。」瓚言河南中牟，非此中牟，誠如其語。謂此中牟當在溫水之上，不知其所案據也。
　　衛侯將如五氏，齊侯在五氏，將往助之。卜過之，龜焦。衛至五氏，道過中牟，畏晉，故卜。龜焦，兆不成，不可以行事也。衛侯曰：「可也！衛車當其半，寡人當其半，敵矣。」衛侯怒晉甚，不復顧卜，欲以身當五百乘。
　　○複，扶又反。乃過中牟。中牟人欲伐之，衛褚師圃亡在中牟，曰：「衛雖小，其君在焉，未可勝也。齊師克城而驕，其帥又賤，城，謂夷儀也。帥，謂東郭書。
　　○褚，中呂反。帥，所類反，注同。 
　　[疏]注「城謂」至「郭書」。
　　○正義曰：杜見傳言帥賤，則云是東郭書。劉炫云：「案上伐夷儀，乃齊侯親兵。所陳東郭書之事，非是將帥，杜何知帥謂東郭書？若東郭書為帥，則人無不識，何故云『晳幘而衣貍制』，齊侯使視之，乃知『夫子也』？且書若為帥，被晉之敗，何故君以為功而更受賞乎？」今知劉難非者，以此云「克城而驕，其帥又賤」，文既相連，止是一事，「克城」謂克夷儀，「其帥」則克城之帥。上克城之事，郭書先登，故知郭書為帥，身先士卒也。僖二十三年，晉侯親自敗狄，而郤缺將將；成十六年，楚子親戰鄢陵，而子反為主。今齊侯雖伐夷儀，郭書何妨別為元帥？戎事上下同服，故逄丑父得與齊侯易位。郭書雖為元帥，軍眾之內，齊侯容或不辨。齊侯賞其先登之功，不責其後敗之罪。故以為師謂東郭書。劉據此諸事，以為更有別師，而規杜，非也。
　　遇，必敗之，不如從齊。」乃伐齊師，敗之。獲齊車五百乘，事見哀十五年。
　　○見，賢遍反。齊侯致禚、媚、杏于衛。三邑皆齊西界，以答謝衛意。
　　○禚，諸若反。媚，武冀反。杏，戶猛反。齊侯賞犁彌，犁彌辭曰：「有先登者，臣從之，晳幘而衣貍制。」晳，白也。幘，齒上下相值。制，裘也。
　　○晳，星歷反。幘音策，又音責；《說文》作「<齒責>」，音義同。衣，于既反。貍，力之反。制音置。 
　　[疏]注「晳白」至「裘也」。
　　○正義曰：《詩 君子偕老》之篇，說夫人之美云：「揚且之晳。」晳是面白之名，故為白也。《說文》云：「<齒責>，齒相值也。」言齒長而白，上下之齒相當也。《說文》云：「制，裁也。」「衣貍制」謂著貍皮也。裁皮著之，明是裘矣，故以制為裘也。《月令》：「孟冬，天子始裘。」傳言「秋，齊侯伐夷儀」，周之秋末寒而衣裘者，哀二十七年傳言「陳成子衣制，杖戈」，文在「秋」上，制亦裘也。然則在軍之服，或臨時所須，不可以寒暑常節約之。
　　公使視東郭書，曰：「乃夫子也，吾貺子。」貺，賜也。
　　○貺音況。公賞東郭書，辭曰：「彼賓旅也。」言彼與我若賓主相讓。旅，俱進退。乃賞犁彌。 
　　齊師之在夷儀也，齊侯謂夷儀人曰：「得敝無存者，以五家免。」給其五家，令常不共役事。
　　○令，力呈反。共音恭。 
　　[疏]注「給其」至「役事」。
　　○正義曰：一人得之，則以五家給所得者，令常不共國家役事。服虔云：「是時齊克夷儀而有之，既為齊有，故齊得優其徭役也。」然夷儀，故邢都也。邢滅入衛，後乃屬晉。自齊而伐夷儀，其入晉竟深矣，不必永為齊有，當時暫得之耳。
　　乃得其尸。公三襚之，襚，衣也。比殯，三加襚，深禮厚之。
　　○襚音遂。比，必利反。 
　　[疏]注「襚衣」至「厚之」。
　　○正義曰：送死之禮，衣服曰「襚」，故以襚為衣也。「公三襚之」，則明三時與衣，自死至殯，有襲與小斂、大斂，比殯，三加衣也。無存舊是賤人，蓋初以士服，次大夫服，次卿服也。下「與之犀軒」，犀軒是卿車，明三襚終以卿服。
　　與之犀軒與直蓋，犀軒，卿車。直蓋，高蓋。 
　　[疏]注「犀軒」至「高蓋」。
　　○正義曰：《說文》云：「軒，曲輈也。」謂軒車有蕃蔽也。下云「齊侯斂諸大夫之軒，邴意茲乘軒」，意茲非卿也。傳稱曹朝乘軒者三百人。《詩毛傳》云：「大夫以上赤芾，乘軒。」大夫以乘軒矣，指言卿車者，言以貴者賞之也。魚軒以魚皮為飾，犀軒當以犀皮為飾也。《考工記》車人為蓋，不言有曲。此云「直蓋」，或時有曲直，故云「直蓋」。「高蓋」，亦謂車蓋也。
　　而先歸之。坐引者，以師哭之，停喪車以盡哀也。君方為位而哭，故挽喪者不敢立。
　　○挽音晚。親推之三。齊侯自推喪車輪三轉。
　　○推，如字，又他回反。 



卷五十六 定公十年，盡十五年 

　卷五十六 定公十年，盡十五年 
　　【經】十年，春，王三月，及齊平。（平前八年再侵齊之怨。） 
　　夏，公會齊侯于夾谷。平故。
　　○夾，古洽反，又古協反；二傳作「頰谷」，古木反。公至自夾谷。無傳。 
　　晉趙鞅帥師圍衛。 
　　齊人來歸鄆、讙、龜陰田。三邑皆汶陽田也。泰山博縣北有龜山，陰田在其北也。會夾谷，孔子相，齊人服義而歸魯田。
　　○鄆音運。讙，火官反。汶音問。相，息亮反。 
　　[疏]注「三邑」至「魯田」。
　　○正義曰：傳言孔丘使茲無還揖對齊，要令反汶陽之田，乃與之盟，齊人為是歸此三邑，知三邑皆汶陽田也。《土地名》：汶水出泰山萊蕪縣西南，經濟北至東平須昌縣入濟。則汶水發源東北而西南流也。水北曰「陽」，此三邑皆在汶水北，近齊，齊因陽虎出奔，取為己有，今服義而歸魯也。僖元年，公賜季友汶陽之田。季氏世修其德，不應失其采邑，則此汶陽之田當為季氏采地。今復有此三邑者，汶水之北皆名汶陽，其地多矣，蓋季氏私邑之外別有此田也。龜，山名也。
　　叔孫州仇、仲孫何忌帥師圍郈。郈，叔孫氏邑。
　　○郈音後，《字林》下溝反。 
　　秋，叔孫州仇、仲孫何忌帥師圍郈。 
　　宋樂大心出奔曹。傳在前年春，書名，罪其稱疾不適晉。宋公子地出奔陳。貪弄馬以距君命，書名，罪之也。
　　○弄，魯貢反。 
　　冬，齊侯、衛侯、鄭游速會于安甫。無傳。安甫，地闕。 
　　叔孫州仇如齊。 
　　宋公之弟辰暨仲佗、石彄出奔陳。暨，與也。宋公寵向魋，不聽辰請。辰忿而將大臣出奔，虛請自忿，稱弟，示首惡也。仲佗、石彄皆為國卿，不能匡君靜難，而為辰所牽帥出奔，稱名，亦罪之也。
　　○暨，其器反。佗，徒何反。彄，苦侯反。魋，大回反。難，乃旦反。 
　　[疏]注「暨與」至「之也」。
　　○正義曰：「暨，與也」，《釋詁》文。凡大夫出奔，書名，皆是罪惡，故杜跡其為罪之狀，解其書名之由。地既出奔，辰為之請，請而不許，是虛其請也。公唯不許而已，未嘗責其妄請，不被迫遂，自忿出奔，是辰之罪也。《釋例》曰：「宋辰率群卿以背宗國，披大邑以成叛逆，故以首惡稱弟。」是言稱弟示首惡也。杜知是首惡者，以其特云「宋公之弟辰暨仲佗、石彄」，是辰牽率仲佗、石彄，故云「首惡」也。若不為首惡，當如昭二十二年「宋華亥、向寧、華定出奔楚」，不須「暨」字以間之。
　　【傳】十年，春，及齊平。 
　　夏，公會齊侯于祝其，實夾谷。夾谷即祝其也。孔丘相，相，會儀也。
　　○相，息亮反，注同。犁彌言于齊侯曰：「孔丘知禮而無勇，若使萊人以兵劫魯侯，必得志焉。」萊人，齊所滅萊夷也。
　　○劫，居業反。 
　　[疏]注「萊人」至「夷也」。
　　○正義曰：襄六年，齊侯滅萊。萊，東萊黃縣是也。地在東邊，去京師大遠。孔丘謂之「裔夷之俘」，言是遠夷囚俘，知是滅萊所獲，此人是其遺種也。齊不自使齊人，而令萊人劫魯侯者，若使齊人執兵，則魯亦陳兵當之，無由得劫公矣。使此萊夷，望魯人不覺，出其不意，得伺間執之。
　　齊侯從之。孔丘以公退，曰：「士兵之！以兵擊萊人。兩君合好，而裔夷之俘以兵亂之，裔，遠也。
　　○好，呼報反，下同。裔，以制反。俘，芳夫反。非齊君所以命諸侯也。裔不謀夏，夷不亂華，俘不干盟，兵不逼好，于神為不祥，盟將告神，犯之為不善。
　　○夏，戶雅反。逼，彼力反。 
　　[疏]「裔不」至「亂華」。
　　○正義曰：夏，大也。中國有禮儀之大，故稱夏；有服章之美，謂之華。華、夏一也。萊是東夷，其地又遠，「裔不謀夏」，言諸夏近而萊地遠；「夷不亂華」，言萊是夷而魯是華。二句其旨大同，各令文相對耳。
　　于德為愆義，于人為失禮，君必不然。」齊侯聞之，遽辟之。辟去萊兵也。
　　○愆，去連反。遽，其據反。辟，婢亦反，又音避，注同。去，起呂反。將盟，齊人加于載書曰：「齊師出竟，而不以甲車三百乘從我者，有如此盟！」如此盟詛之禍。
　　○竟音境。乘，繩證反。詛，側據反。孔丘使茲無還揖對，無還，魯大夫。
　　○還音旋。曰：「而不反我汶陽之田，吾以共命者，亦如之。」須齊歸汶陽田，乃當共齊命。于是孔子以公退，賤者終其事。要盟不絜，故略不書。
　　○共音恭，注同。要，一遙反。 
　　[疏]注「須齊」至「不書」。
　　○正義曰：齊、魯既平，當兩相從意。齊人既令魯以三百乘從，魯不可即拒，故須齊歸汶陽之田，乃當共齊三百乘之命。則得汶陽之田，是當三百乘也。賈逵云：「不書『盟』，諱以三百乘從齊師。」其意以宣七年盟于黑壤，而不書經，傳言「晉侯之立也，公不朝，又不使大夫聘，晉人止公于會」，公不與盟，不書「盟」，諱之也，緣彼有諱，謂此亦諱。案此會孔丘相，反汶陽之田以共齊命，孔丘意也。得其三邑，而以三百乘從之，為相當矣，于魯不為負，何以諱其盟？即以三邑田少，不足以當三百乘，孔丘不應唯令反此而已。今令反此共命，必其足以相當，何以諱其從齊也？若三百乘從齊必是可諱，孔丘為相，義不能拒，則孔丘為有罪矣，何貴乎聖人也？故杜以為：「于是孔子以公退，賤者終其事。要盟不絜，故略不書。」《釋例》曰：「夾谷之會，齊侯劫公，孔丘以義叱之，以兵威之。將盟，又使茲無還責侵田，拒齊之享。屈疆國，正典儀，此聖人之大司也。徒以二君雖會，而兵刃相要，二國微臣共終盟事，故賤而不書，非所諱也。舊說同于黑壤之辱，為負仲尼也。」
　　齊侯將享公，孔丘謂梁丘據曰：「齊、魯之故，吾子何不聞焉？故，舊典。事既成矣，會事成。而又享之，是勤執事也。且犧、象不出門，嘉樂不野合。犧、象，酒器，犧尊、象尊也。嘉樂，鍾、磬也。
　　○犧，許宜反，又息河反，注同。 
　　[疏]注「犧象」至「磬也」。
　　○正義曰：《周禮 司尊彞》云：「春祠、夏禴、裸用雞彝鳥彝，其朝踐用兩獻尊，其再獻用兩象尊。」鄭眾云：「獻讀為犧，犧尊飾以翡翠，象尊以象鳳皇。」阮諶《三禮圖》犧尊畫牛以飾，象尊畫象以飾，當尊腹上畫牛、象之形。王肅以為犧尊、象尊為牛、象之形，背上負尊。魏大和中，青州掘得齊大夫子尾送女器，為牛形而背上負尊，古器或當然也。《周禮 大司樂》云：「《云門》之舞，冬日至，于地上之圜丘奏之。若樂六變，則天神皆降，可得而禮矣。《咸池》之舞，夏日至，于澤中之方丘奏之。若樂八變，則地祇皆出，可得而禮矣。」圜丘、方丘皆是野澤，二者併是大祭，必當備設尊俎。而云「嘉樂不野合，犧、象不出門」者，彼是禮之大者，自可依禮而行，尊得出門，樂得野合。此言「不出門」、「不野合」者，謂享燕正禮，當設于宮內，不得違禮而行，妄作于野耳，非謂祭祀之大禮也。諸侯相見之禮，享在廟，燕在寢，不得行于野。僖二十八年，晉侯朝王于踐上，王享醴，命之宥；襄十年，宋公享晉侯于楚丘，請以《桑林》；十九年，公享晉六卿于蒲圃；二十七年，鄭伯享趙孟于垂隴，如此之類，《春秋》多矣，或特賞殊功，或畏敬大國，皆權時之事，非正禮也。此時齊、魯敵國，釋怨和平，未有殊異之歡，無假非常之事。孔子知齊懷詐，慮其掩襲，托正禮以拒之，故言「不野合」。
　　饗而既具，是棄禮也；若其不具，用秕稗也。秕，谷不成者。稗，草之似谷者。言享不具禮，穢薄若秕稗。
　　○秕音鄙；《字林》音比，又必履反。稗，皮賣反。用秕稗，君辱；棄禮，名惡。子盍圖之？夫享，所以昭德也。不昭，不如其巳也。」乃不果享。孔子知齊侯懷詐，故以禮距之。
　　○盍，戶獵反，下同。齊人來歸鄆、讙、龜陰之田。陽虎九年以此奔齊。經文倒者，次魯事。 
　　[疏]注「陽虎」至「魯事」。
　　○正義曰：八年陽虎入于讙、陽關以叛，九年伐陽關，陽虎奔齊。其時虎以讙去，鄆與龜陰亦從之，皆為齊所取，至今始歸之。歸田之經在趙鞅圍衛之後，與傳文倒者，傳次魯事，進此歸田于上，令與盟事相接故也。
　　晉趙鞅圍衛，報夷儀也。前年齊為衛伐晉夷儀，故伐衛以為報。
　　○為衛，于偽反。初，衛侯伐邯鄲午于寒氏，邯鄲，廣平縣也。午，晉邯鄲大夫。寒氏即五氏也。前年衛人助齊伐五氏。
　　○邯音寒。鄲音丹。城其西北而守之，宵替。午眾宵散。
　　○城其西北而守之，一本或作「城其西北隅」。替，子潛反。 
　　[疏]「城其西北而守之」。
　　○正義曰：築城于其西北之地而守之也。本或「北」下有「隅」。昭二十五年傳「陷西北隅以入」，又云「登西北隅以望」，涉彼而誤耳。今定本有「隅」，誤。
　　及晉圍衛，午以徒七十人門于衛西門，殺人于門中，曰：「請報寒氏之役。」衛開門與午斗。涉佗曰：「夫子則勇矣，然我往，必不敢啟門。」亦以徒七十人，旦門焉，步左右，皆至而立，如植。至其門下，步行門左右，然後立待，如立木不動，以示整。
　　○佗，徒何反。植，巿力反，一音值。 
　　[疏]「以徒」至「如植」。
　　○正義曰：涉佗以徒七十人旦往門焉，涉佗先至，步行門之左右，然後其徒皆至而立，如植木然。
　　日中不啟門，乃退。反役，晉人討衛之叛故，曰：「由涉佗、成何。」捘衛侯手故。于是執涉佗以求成于衛。衛人不許。晉人遂殺涉佗，成何奔燕。君子曰：「此之謂棄禮，必不鈞。言必見殺，不得與人等。《詩》曰：『人而無禮，胡不遄死？』涉佗亦遄矣哉！」《詩 鄘風》。遄，速也。
　　○遄，巿專反。初，叔孫成子欲立武叔，公若藐固諫曰：「不可。」藐，叔孫氏之族。
　　○藐音邈，又亡小反。成子立之而卒。公南使賊射之，不能殺。公南，叔孫家臣，武叔之黨。
　　○射，食亦反，下及注同。公南為馬正，使公若為郈宰。武叔既定，使郈馬正侯犯殺公若，不能。其圉人曰：武叔之圉人。「吾以劍過朝，公若必曰：『誰之劍也？』吾稱子以告，必觀之。吾偽固而授之末，則可殺也。」偽為固陋不知禮者，以劍鋒末授之。
　　○鋒，芳逢反。 
　　[疏]注「偽為」至「授之」。
　　○正義曰：《少儀》說以器物授人之禮云：「刀卻刃授穎，削授拊。凡有剌刀者，以授人，則辟刃。」鄭玄云：「穎，鐶也。拊謂把。辟刃不以正鄉人也。」是禮授刀劍，當以鋒刃自鄉而授其鐶。今圉人偽為固陋不知禮者，以劍鋒末授之，欲因推而殺之。
　　使如之。公若曰：「爾欲吳王我乎？」見劍向己，逆呵之。鱄諸殺吳王，亦用劍剌之。
　　○向，許亮反；亦作向。呵，呼多反。剌，七亦反。 
　　[疏]「使如之」。
　　○正義曰：言使為如此之計，而欲殺之。
　　遂殺公若。侯犯以郈叛，犯以不能副武叔之命，故叛。叛而以圍告廟，故書圍。 
　　[疏]注「犯以」至「書圍」。
　　○正義曰：昭十三年南蒯以費叛，注云：「不書，不告廟。」八年陽虎叛，注云：「叛不書，略家臣。」此侯犯以郈叛，不書者，亦為不告廟、略家臣也。不書叛而書「圍」，興動大眾，以「圍」告廟，故書「圍」也。然則九年伐陽關討陽虎亦應書，而不書者，蓋師少，不告廟，故不書。
　　武叔懿子圍郈，弗克。秋，二子及齊師復圍郈，弗克。叔孫謂郈工師駟赤工師，掌工匠之官。
　　○複，扶又反。曰：「郈非唯叔孫氏之憂，社稷之患也，將若之何？」對曰：「臣之業，在《揚水》卒章之四言矣。」《揚水》，《詩 唐風》。卒章四言曰「我聞有命」。
　　○在《揚水》卒章，本或作《揚之水》卒章。 
　　[疏]注「揚水」至「有命」。
　　○正義曰：《唐詩 揚之水》，剌晉昭公也。昭公分國以封沃，沃彊盛，昭公微弱，國人將叛而歸沃焉。其三章云：「揚之水，白石粼粼。我聞有命，不敢以告人。」注云：「聞曲沃有善政命，不敢以告人。」鄭《箋》云：「不敢以告人而去者，畏昭公謂已動民心。」
　　叔孫稽首。謝其受巳命。駟赤謂侯犯曰：「居齊、魯之際而無事，必不可矣。無所服事。子盍求事于齊以臨民？不然，將叛。」侯犯從之。齊使至，駟赤與郈人為之宣言于郈中，詐為齊使言也。
　　○使，所吏反，注同。為之，于偽反，下注「為齊」同。曰：「侯犯將以郈易于齊，齊人將遷郈民。」謂易其民人。眾凶懼。不欲遷。
　　○凶音凶，一音凶勇反。駟赤謂侯犯曰：「眾言異矣。不與始同。子不如易于齊，與其死也，猶是郈也，而得紓焉，何必此？言以郈民易取齊人，與郈無異，勝于守郈為叛人所殺。
　　○紓音舒。齊人欲以此逼魯，必倍與子地。言非徒得民，又將得齊地。
　　○逼，彼力反。倍，步罪反。且盍多舍甲于子之門，以備不虞？」侯犯曰：「諾。」乃多舍甲焉。侯犯請易于齊，齊有司觀郈。將至，駟赤使周走呼曰：「齊師至矣！」郈人大駭，介侯犯之門甲，以圍侯犯。駟赤將射之，偽為侯犯射郈人。
　　○呼，火故反。介音界。侯犯止之，曰：「謀免我。」侯犯請行，許之。郈人許之。駟赤先如宿，宿，東平無鹽縣，故宿國。侯犯殿。每出一門，郈人閉之。閉其後門。
　　○殿，丁見反。及郭門，止之曰：「子以叔孫氏之甲出，有司若誅之，誅，責也。群臣懼死。」駟赤曰：「叔孫氏之甲吾未敢有物，以出。」物，識也。赤還救侯犯也。
　　○識，申志反，又如字。犯謂駟赤曰：「子止而與之數。」數甲以相付。
　　○數，色主反，注同。駟赤止而納魯人。侯犯奔齊，齊人乃致郈。致其名簿也，為下武叔如齊傳。
　　○簿，步古反。 
　　宋公子地嬖蘧富獵，地，宋景公弟，辰之兄也。
　　○嬖，必計反。蘧，其居反。獵，力輒反。十一分其室，而以其五與之。與富獵也。公子地有白馬四，公嬖向魋，魋欲之。向魋，司馬桓魋也。公取而朱其尾、鬛以與之。與魋也。
　　○鬛，力輒反；《爾雅》舍人注云：「馬鬃也。鬃，子工反。」 
　　[疏]「朱其尾鬛」。
　　○正義曰：《爾雅》舍人注云：「鬛，<髟怱}也。」
　　地怒，使其徒抶魋而奪之。魋懼，將走，公閉門而泣之，目盡腫。母弟辰曰：「子分室以與獵也，而獨卑魋，亦有頗焉。子為君禮，禮，辟君也。
　　○抶，敕乙反。腫，章勇反。頗，普多反。不過出竟，君必止子。」公子地出奔陳，公弗止。辰為之請，弗聽。辰曰：「是我迋吾兄也。迋，欺也。
　　○竟音境。辰為，于偽反，下「猶為」同。迋，求往反，又古況反。吾以國人出，君誰與處？」冬，母弟辰暨仲佗、石彄出奔陳。佗，仲幾子。彄，褚師段子，皆宋卿。眾之所望，故言國人。
　　○褚，張呂反。 
　　武叔聘于齊。謝致郈也。經書辰奔在聘後者，從告。齊侯享之，曰：「子叔孫！若使郈在君之他竟，寡人何知焉？屬與敝邑際，故敢助君憂之。」以致郈德叔孫。
　　○屬音燭。對曰：「非寡君之望也。所以事君，封疆社稷是以，以，猶為也。
　　○疆，居良反。敢以家隸勤君之執事？夫不令之臣，天下之所惡也，君豈以為寡君賜？」言義在討惡，非所以賜寡君。
　　○惡，烏路反，十一年傳、注皆同；一音如字。 
　　【經】十有一年，春，宋公之弟辰及仲佗、石彄、公子地自陳入于蕭以叛。（蕭，宋邑。稱弟，例在前年。） 
　　[疏]注「蕭宋邑」。正義曰：庄十二年，宋萬弒閔公，蕭叔大心者，宋蕭邑大夫也，平宋亂，立柏公，宋人嘉之，以蕭邑封叔為附庸。宣十二年楚子滅之，復為宋邑，故辰等今入之以叛也。
　　夏，四月。 
　　秋，宋樂大心自曹入于蕭。入蕭從叛人，叛可知，故不書叛。 
　　冬，及鄭平。平六年侵鄭取匡之怨。叔還如鄭蒞盟。還，叔詣曾孫。
　　○還音旋。還，叔詣曾孫。案《世族譜》，叔還是叔弓曾孫，此云叔詣，誤也。 
　　[疏]注「還叔詣曾孫」。
　　○正義曰：《世族譜》云：「叔還，叔弓曾孫也。」又《世本》云：「叔弓生定伯閱，閱生西巷敬叔，叔生成子還。」還為叔弓曾孫，杜云「叔詣曾孫」，轉寫誤耳。
　　【傳】十一年，春，宋公母弟辰暨仲佗、石彄、公子地入于蕭以叛。秋，樂大心從之，大為宋患，寵向魋故也。（惡宋公寵不義以致國患。） 
　　冬，及鄭平，始叛晉也。魯自僖公以來，世服于晉，至今而叛，故曰「始」。 
　　【經】十有二年，春，薛伯定卒。（無傳。四年盟皋鼬。） 
　　[疏]注「四年盟皋鼬」。正義曰：定以昭三十二年即位，其年大夫盟于狄泉，以未告公而公薨，經無明文，故不數。
　　夏，葬薛襄公。無傳。 
　　叔孫州仇帥師墮郈。墮，毀也。患其險固，故毀壞其城。
　　○墮，許規反，注及下傳同。壞音怪，又戶怪反。 
　　[疏]注「墮毀」至「其城」。
　　○正義曰：昭十三年南蒯以費叛，連年伐而不克；十年侯犯以郈叛，一年再圍而不克，良由其城險固，家臣數以背叛。仲由為季氏宰，進計季孫，防其後患，令墮三都，以是故毀壞其城。慮其拒之，故帥師而往。《公羊傳》曰：「孔子行乎季孫，三月不違，曰：『家無藏甲，邑無百雉之城。』于是帥師墮郈，帥師墮費。」《左氏》不言孔子之計，當是仲由自立此謀。但傳稱費人襲魯，而仲尼在焉，是仲尼知其事，謂墮之為是，故不禁也。《釋例》曰：「三都彊盛，以奪三家之權，陪臣執政，下陵上替，故仲由墮之，而仲尼不禁。帥師登台，僅不皆克，直隨事而書，以示三家之彊，無義例也。」
　　衛公孟彄帥師伐曹。彄，孟縶子。
　　○彄，苔侯反。縶，陟立反。 
　　[疏]「彄孟縶子」。
　　○正義曰：《世族譜》云：「孟縶無子，靈公以其子彄為之後也。」為後則為其子，故云「孟縶子」。此實公孫而不稱公孫者，縶字公孟，故即以公孟為氏。劉炫謂公孟生得賜族，故彄即以族告。
　　季孫斯、仲孫何忌帥師墮費。
　　○費音秘。 
　　秋，大雩。無傳。書過。
　　○雩音于。 
　　冬，十月，癸亥，公會齊侯盟于黃。無傳。結叛晉。 
　　十有一月，丙寅，朔，日有食之。無傳。 
　　公至自黃。無傳。 
　　十有二月，公圍成。公至自圍成。無傳。國內而書「至」者，成彊若列國，興動大眾，故出入皆告廟。 
　　[疏]注「國內」至「告廟」。
　　○正義曰：成，魯邑。國內用兵，計不應書，而出入皆書者，為興動大眾，皆告廟也。《釋例》曰：「陪臣執命，大都耦國。仲由建墮三都之計，而成人不從，故公親圍之。雖不越竟，動眾興兵，大其事，故出入皆告于廟。」
　　【傳】十二年，夏，衛公孟彄伐曹。克郊。（郊，曹邑。）還，滑羅殿。（羅，衛大夫。
　　○滑，于八反。殿，丁見反，下同。）未出，不退于列。（未出曹竟，羅不退在行列之後。
　　○竟音境。行，戶郎反。）其御曰：「殿而在列，其為無勇乎？」羅曰：「與其素厲，寧為無勇。」（素，空也。厲，猛也。言伐小國當如畏者以誘致之。） 
　　[疏]「與其」至「無勇」。
　　○正義曰：羅以曹國小弱，不敢來追衛師，而在後為殿，是空設嚴猛等。與其空為嚴猛，寧為無勇，示弱誘之，使曹人不憚，以為後圖。
　　仲由為季氏宰，仲由，子路。將墮三都。三都，費、郈、成也。彊盛將為國害，故仲由欲毀之。于是叔孫氏墮郈。季氏將墮費，公山不狃、叔孫輒帥費人以襲魯。不狃，費宰也。輒不得志于叔孫氏。公與三子入于季氏之宮，登武子之台。費人攻之，弗克。入及公側。至台下。仲尼命申句須、樂頎下伐之，二子，魯大夫。仲尼時為司寇。
　　○句音劬。頎音祈。 
　　[疏]注「仲尼時為司寇」。
　　○正義曰：《史記 孔子世家》云：定公以孔子為中都宰，一年，四方皆則之。由中都宰為司空，由司空為大司寇。十年會于夾谷時巳為司寇矣，十四年孔子由大司寇攝行相事。是此時仲尼為司寇。
　　費人北，國人追之，敗諸姑蔑。二子奔齊。二子，不狃、叔孫輒。遂墮費。將墮成，公斂處父謂孟孫：「墮成，齊人必至于北門。成在魯北竟故。且成，孟氏之保障也。無成，是無孟氏也。子偽不知，佯不知。
　　○障，之尚反，又音章。子偽不知，並如字；一本「偽」作「為」。佯，本亦作陽，音同。我將不墜。」冬，十二月，公圍成，弗克。 
　　【經】十有三年，春，齊侯、衛侯次于垂葭。（二君將使師伐晉，次垂葭以為之援。
　　○葭音加。） 
　　夏，築蛇淵囿。無傳。書不時也。
　　○囿音又。大蒐于比蒲。無傳。夏蒐非時。
　　○蒐，所求反。比音毗。 
　　衛公孟彄帥師伐曹。無傳。 
　　晉趙鞅入于晉陽以叛。書叛，惡可知。 
　　冬，晉荀寅、士吉射入于朝歌以叛。吉射，士鞅子。
　　○射，食亦反，又食夜反。朝，如字。晉趙鞅歸于晉。韓、魏請而復之，故曰「歸」。言韓、魏之強，猶列國。 
　　[疏]注「韓魏」至「列國」。
　　○正義曰：成十八年傳例曰：凡去其國，諸侯納之曰「歸」。此傳稱韓、魏以趙氏為請，故趙鞅得稱「歸」。韓、魏非諸侯，亦從諸侯納之例者，韓、魏之彊猶列國也。《釋例》曰：「韓、魏有耦國之彊，陳、蔡有復國之端。故晉趙鞅、楚公子比皆稱『歸』，從諸侯納之例。言非晉、楚之所能制也。」
　　薛弒其君比。無傳。稱君，無道。 
　　【傳】十三年，春，齊侯、衛侯次于垂葭，實郹氏。（垂葭，改名郹氏。高平巨野縣西南有郹亭。
　　○郹，古閴反。） 
　　[疏]注「垂葭」至「郹亭」。
　　○正義曰：《釋例》曰：「經書所改之名，則傳以『實』明之。『許遷于夷，實城父』、『齊侯、衛侯次于垂葭，實郹氏』之比是也。」則是先名郹氏，後名垂葭。而此云「垂葭，改名郹氏」者，杜意以為垂葭是新改之名，本是郹氏也，故以結之，與《釋例》不違。劉炫以杜注自違《釋例》，以為地無新舊之異，止是一地二名。若如劉言，案「許遷于夷，實城父」，經書「夷」。「齊侯、衛侯次于垂葭，實郹氏」，經書「垂葭」。「許遷于析，實白羽」，以此準之，經應書「析」，不應書「白羽」。「公會齊侯于祝其，實夾谷」，經應書「祝其」，不應書「夾谷」。杜以文同事異，故以新舊明之。劉不細尋經傳，以規杜過，非也。
　　使師伐晉，將濟河。諸大夫皆曰：「不可。」邴意茲曰：「可。意茲，齊大夫。
　　○邴，彼命反，又音丙。銳師伐河內，今河內沒郡。傳必數日而後及絳。傳，告晉。
　　○傳，張戀反，又直專反，注同。數，所主反。絳不三月，不能出河，則我既濟水矣。」乃伐河內。齊侯皆斂諸大夫之軒，唯邴意茲乘軒。以其言當。
　　○當，丁浪反。齊侯欲與衛侯乘，共載。
　　○乘，繩証反，下同。與之宴，而駕乘廣，載甲焉。使告曰：「晉師至矣。」齊侯曰：「比君之駕也，寡人請攝。」以已車攝代衛車。
　　○廣，古曠反。比，必利反。乃介而與之乘，驅之。或告曰：「無晉師。」乃止。傳言齊侯輕，所以不能成功。
　　○介音界。輕，遣政反。 
　　[疏]「齊侯」至「乃止」。
　　○正義曰：齊侯輕，脫欲得與衛侯同乘，先與之宴飲，而先駕乘廣于門外，豫于廣車之上而載甲焉。飲未終，而使人告曰：「晉師至矣。」齊侯謂衛侯曰：「比及君之駕至以來，君既未有兵車，寡人請以已車攝代衛車，與君同乘。」齊侯乃著甲而與衛侯共乘，驅之而行。或告「無晉師」，乃止。傳載此者，言齊侯之輕，所以不能成功。
　　晉趙鞅謂邯鄲午曰：「歸我衛貢五百家，吾舍諸晉陽。」午許諾。十年，趙鞅圍衛，衛人懼，貢五百家。鞅置之邯鄲，今欲徙著晉陽。晉陽，趙鞅邑。
　　○著，丁略反。歸告其父兄。父兄皆曰：「不可。衛是以為邯鄲，言衛以五百家在邯鄲，常為是故，與邯鄲親。
　　○為，丁偽反，注同；一音如字。而寘諸晉陽，絕衛之道也。不如侵齊而謀之。」侵齊則齊當來報，欲因懼齊而徙，則衛與邯鄲好不絕。
　　○寘，之豉反。好，呼報反。乃如之，而歸之于晉陽。欲如是謀而後歸衛貢。趙孟怒，召午，而囚諸晉陽，趙鞅不察其謀，謂午不用命，故囚之。使其從者說劍而入，涉賓不可。涉賓，午家臣。不肯說劍入，欲謀叛。
　　○從，才用反。說，他活反。注同。乃使告邯鄲人曰：「吾私有討于午也，二三子唯所欲立。」午，趙鞅同族，別封邯鄲，故使邯鄲人更立午宗親。 
　　[疏]注「午趙」至「宗親」。
　　○正義曰：《世族譜》，趙衰，趙夙之弟也。衰生盾，盾生朔，朔生武，武生成，成生鞅，其家為趙氏。夙孫穿，穿生旃，旃生勝，勝生午，其家為耿氏。計衰至鞅，夙至午皆六代，今俗所謂五從兄弟，是同族也。別封邯鄲，世不絕祀，故使邯鄲人更立午之宗親。
　　遂殺午。趙稷、涉賓以邯鄲叛。稷，趙午子。夏，六月，上軍司馬籍秦圍邯鄲。邯鄲午，荀寅之甥也；荀寅，范吉射之姻也，婿父曰姻。荀寅子娶吉射女。 
　　[疏]注「婿父」至「射女」。正義曰：《釋親》云：「女子子之夫為婿，婿之父為姻。」知荀寅子娶吉射女也。
　　而相與睦，故不與圍邯鄲，將作亂。作亂，攻趙鞅。
　　○不與，音預，又如字。董安于聞之，安于，趙氏臣。 
　　[疏]「董安于」。
　　○正義曰：《史記》云「安于性緩，常佩弦以自急」者，即此是也。
　　告趙孟曰：「先備諸？」趙孟曰：「晉國有命，始禍者死，為後可也。」安于曰：「與其害于民，寧我獨死。懼見攻，必傷害民。請以我說。」趙孟不可。晉國若討，可殺我以自解說。秋，七月，范氏、中行氏伐趙氏之宮，趙鞅奔晉陽，晉人圍之。范皋夷無寵于范吉射，而欲為亂于范氏。皋夷，范氏側室子。
　　○行，戶郎反。梁嬰父嬖于知文子，文子，荀躒。
　　○知音智。文子欲以為卿。韓簡子與中行文子相惡，簡子，韓起孫不信也。中行文子，荀寅也。
　　○惡如字，又烏路反，下同。 
　　[疏]「文子欲以為卿」。
　　○正義曰：既欲以為卿，則當去范、中行二氏，乃始得立。言此者，明文子欲為亂以去之。
　　魏襄子亦與范昭子相惡。襄子，魏舒孫曼多也。昭子，士吉射。
　　○曼音萬。故五子謀，五子：范皋夷、梁嬰父、知文子、韓簡子、魏襄子。將逐荀寅，而以梁嬰父代之；逐范吉射，而以范皋夷代之。荀躒言于晉侯曰：「君命大臣，始禍者死，載書在河。為盟書沈之河。
　　○躒，力狄反。沈，如字，又音鴆。今三臣始禍，而獨逐鞅，刑巳不鈞矣。請皆逐之。」冬，十一月，荀躒、韓不信、魏曼多奉公以伐范氏、中行氏，弗克。二子將伐公。齊高彊曰：「三折肱知為良醫。高彊，齊子尾之子。昭十年奔魯，遂適晉。
　　○三，如字，又息暫反。折，之設反。肱，古弘反。唯伐君為不可，民弗與也。我以伐君在此矣。三家未睦，三家，如、韓、魏。可盡克也。克之，君將誰與？若先伐君，是使睦也。」弗聽，遂伐公。國人助公，二子敗，從而伐之。丁未，荀寅、士吉射奔朝歌。韓、魏以趙氏為請。經所以書趙鞅歸。十二月，辛未，趙鞅入于絳，盟于公宮。傳錄晉衰亂。 
　　初，衛公叔文子朝，而請享靈公。欲令公臨其家。
　　○令，力呈反。退，見史而告之。史，史魚。
　　○音秋。史曰：「子必禍矣！子富而君貪，其及子乎！」文子曰：「然吾不先告子，是吾罪也。君既許我矣，其若之何？」史曰：「無害。子臣，可以免。言能執臣禮。富而能臣，必免于難。上下同之。言尊卑皆然。
　　○難，乃旦反，下注同。戌也驕，其亡乎！戌，文子之子。富而不驕者鮮，吾唯子之見。驕而不亡者，未之有也。戌必與焉。」與禍難。
　　○鮮，息淺反。與音預，注同。及文子卒，衛侯始惡于公叔戌，以其富也。公叔戌又將去夫人之黨，靈公夫人南子黨，宋朝之徒。
　　○惡，烏路反。去，起呂反。朝，如字。 
　　[疏]注「靈公」至「之徒」。
　　○正義曰：傳于明年始云：「衛侯為夫人南子召宋朝」，此年言「夫人之黨」，杜巳云「宋朝之徒」者，靈公之召宋朝，又在前矣。明年為宋人歌而發端，非明年始召之。
　　夫人愬之曰：「戌將為亂。」為明年戍來奔傳。
　　○愬音素。 
　　【經】十有四年，春，衛公叔戌來奔。衛趙陽出奔宋。（陽，趙黶孫，書名者，親富不親仁。
　　○黶，于減反。） 
　　[疏]注「陽趙黶孫」。
　　○正義曰：案《世本》，懿子兼生昭子舉，舉生趙陽。兼即黶也。
　　二月，辛巳，楚公子結、陳公孫佗人帥師滅頓，以頓子牂歸。 
　　夏，衛北宮結來奔。亦黨公叔戌，皆惡之。
　　○佗，吐何反，又徒河反。牂，子歸反。惡，烏路反。 
　　五月，于越敗吳于檇李。于越，越國也。使罪人詐吳亂陳，故從未陳之例書「敗」也。檇李，吳郡嘉興縣南醉李城。
　　○檇音醉，依《說文》。從未陳，直覲反，下同。 
　　[疏]注「于越」至「書敗」。
　　○正義曰：于越即越也。夷言發聲謂之「于越」，從彼俗而名之也。傳稱「陳于檇李」，則是皆陳，而從未陳之例云「敗吳」者，越使罪人詐吳，亂吳之陳，使不得用力，故從未陳之例書「敗」也。《釋例》云：「長勺之役，雖俱陳而鼓音不齊；檇李之役，勾踐患吳之整，以死士亂吳，雖皆已陳，猶以獨克為文，舉其權詐也。」
　　吳子光卒。未同盟而赴以召。 
　　公會齊侯、衛侯于牽。魏郡黎陽縣東北有牽城。
　　○黎，力兮反。公至自會。無傳。 
　　秋，齊侯宋公會于洮。洮，曹也。
　　○洮，吐刀反。 
　　天王使石尚來歸脤。無傳。石尚，天子之士。石，氏；尚，名。脤，祭社之肉，盛以脤器，以賜同姓諸侯，親兄弟之國，與之共福。
　　○脤，市軫反。盛音成。 
　　[疏]注「石尚」至「共福」。正義曰：杜以天子上士、中士俱稱名氏，石尚必是士矣。但不知為是上士，為是中士，故注直云「士」耳。必非下士，《釋例》曰：「王之公卿皆書爵，大夫書字。元士、中士稱名，劉夏、石尚是也；下士稱『人』，『公會王人于洮』是也。」杜知然者，《周禮 典命》云：「王之三公八命，其卿六命，大夫四命。」大夫既四命，則士三命也。故鄭玄云：「王之上士三命，中士再命，下士一命。」《曲禮》云：「列國之大夫，入天子之國，曰『某士』。」得不以命數當天子之士，故稱「士」也。襄二十六年，晉韓起聘于周，自稱曰「晉士起」，是諸侯之卿，與天子之士命數同也。以諸侯之卿三命再命，皆書名氏，大夫一命，則稱「人」，知天子上士、中士稱名氏，下士則稱「人」也。成十三年傳曰：「國之大事，在祀與戎。祀有執膰，戎有受脤。」先儒及杜緣彼傳文，知是定例，故解此云：「祭社之肉，盛以脤器，以賜同姓諸侯。」《周禮 大宗伯》云：「以脤膰之禮，親兄弟之國」，《大行人》云「歸脤以交諸侯之福」，是以祭肉賜諸侯，與之共福也。
　　衛世子蒯聵出奔宋。
　　○蒯，古怪反。聵，五怪反。 
　　衛公孟彄出奔鄭。彄書名，與蒯聵黨，罪之。 
　　宋公之弟辰自蕭來奔。無傳。稱宋公之弟，例在十年。 
　　大蒐于比蒲。
　　○比音毗。 
　　邾子來會公。無傳。會公于比蒲，來而不用朝禮，故曰「會」。 
　　[疏]注「會公」至「曰會」。
　　○正義曰：莊二十三年，公及齊侯遇于谷，蕭叔朝公，就遇處行朝禮，故曰「朝」。此就蒐處行會禮，而不用朝禮，故曰「會」也。言「不用朝禮」，辨其與蕭叔文異。
　　城莒父及霄。無傳。公叛晉助范氏，故懼而城二邑也。此年無冬，史闕文。
　　○父音甫。 
　　[疏]注「公叛」至「闕文」。
　　○正義曰：城邑之由，傳無其說。以傳稱公會齊侯、衛侯，謀救范、中行氏，知為叛晉之故，懼而成此二邑也。無冬闕文，自是常事，特辯此者，說《公羊》者以此城在冬，故去「冬」字。何休云：是歲孔子由大司寇攝相事，齊人饋女樂，孔子去。言去「冬」者，貶之也。或說無「冬」者，坐受女樂，令聖人去。冬陰，臣之象，言去「冬」見無臣也。杜以此為妄說，且明城實在秋，是非時而城，故特辨「冬」闕。
　　【傳】十四年，春，衛侯逐公叔戌與其黨，故趙陽奔宋，成來奔。（終史魚之言。） 
　　梁嬰父惡董安于，謂知文子曰：「不殺安于，使終為政于趙氏，趙氏必得晉國，盍以其先發難也討于趙氏？」文子使告于趙孟曰：「范、中行氏雖信為亂，安于則發之，是安于與謀亂也。晉國有命，始禍者死。二子既伏其罪矣，敢以告。」告使討安于。
　　○惡，烏路反。知文，音智。盍，戶臘反。難，乃旦反。與音預。趙孟患之。安于曰：「我死而晉國寧，趙氏定，將焉用生？人誰不死，吾死莫矣。」乃縊而死。趙孟尸諸巿，而告于知氏曰：「主命戮罪人安于，既伏其罪矣，敢以告。」知伯從趙孟盟，知伯，荀躒。
　　○焉，于虔反。莫音暮。縊，一四反。 
　　[疏]「安于則」至「而死」。
　　○正義曰：安于請趙孟先備，趙孟不從其言，則安于其無罪矣。但安于之謀，國人聞之。梁嬰父懼其知謀，恐趙氏彊盛，假此事而罪之。趙鞅叛而得還，不敢違命，故安于自縊死耳。
　　而後趙氏定，祀安于于廟。趙氏廟。 
　　[疏]「祀安于于廟」。


上一篇　下一篇 