總目 > 儒藏 > 春秋 > 春秋左傳正義 > 春秋左傳正義040
　　○正義曰：《周禮》「司士掌群臣之版，以詔王治」，其職非車右之類，不得屬車右也。《周禮》有司右，上士也，掌群右之政，凡國之勇力之士能用五兵者屬焉。其下更有戎右，中大夫；齊右，下大夫；道右，上士。此三右或官尊于司右，而司右掌其政令。春秋之世，車右為尊，此司士蓋《周禮》司右之類，為車右屬官。服虔以為司士主右之官，謂司右也。
　　使訓勇力之士時使。勇力，皆車右也。勇力多不順命，故訓之以共時之使。
　　○共音恭，本亦作供，下文同。 
　　[疏]注「勇力」至「之使」。
　　○正義曰：所訓勇力之士，皆謂為車右者也。設令國有千乘，乘有一右，總使此官訓之。勇力之士，失于彊暴，如魏犨之徒，不順上命，故訓之使共時之使，不犯法也。
　　卿無共御，立軍尉以攝之。省卿戎御，令軍尉攝御而已。
　　○省，所景反。令，力呈反。 
　　[疏]「卿無」至「攝之」。
　　○正義曰：卿，謂軍之諸將也，若「梁余子養御罕夷」，「解張御郤克」之類，往前恆有定員，掌共卿御，今始省其常員，唯立軍尉之官，臨有軍事，使兼攝之，令軍尉兼卿御也。
　　祁奚為中軍尉，羊舌職佐之；魏絳為司馬，魏犨子也。張老為候奄。鐸遏寇為上軍尉，籍偃為之司馬，偃，籍談父，為上軍司馬。
　　○鐸，待洛反。遏，于葛反；徐音謁。使訓卒乘，親以聽命。相親以聽上命。
　　○卒，子忽反。乘繩証反，下及注皆同。程鄭為乘馬御，六騶屬焉，使訓群騶知禮。程鄭，荀氏別族。乘馬御，乘車之僕也。六騶，六閒之騶。《周禮》：諸侯有六閒馬。乘車尚禮容，故訓群騶使知禮。
　　○騶，側留反。 
　　[疏]「祁奚」至「知禮」。
　　○正義曰：《晉語》云：「公知祁奚之果而不淫也，使為元尉。知羊舌職之聰敏肅給也，使佐之。知魏絳之勇而不亂也，使為元司馬。知張老之知而不詐也，使為元候。知鐸遏寇之共敬而信彊也，使為輿尉。知籍偃之惇帥舊職而共儉也，使為輿司馬。知程鄭為端而不淫，且好諫而不隱也，使為讚僕。」《晉語》皆稱其才而用之，善公之知人也。言「元尉」、「元司馬」、「元候」者，此皆中軍之官，元，大也，中軍尊，故稱大也。「輿尉」、「輿司馬」者，皆上軍官也，輿，眾也，官與諸軍同，故稱眾也。從車者為卒，在車者為乘，使此中軍與上軍軍尉、司馬，各教其軍之士卒，使相親以聽在上之命。
　　○注「程鄭」至「知禮」。
　　○正義曰：「荀氏別族」，《世本》有文。《周禮》：齊僕，下大夫，掌馭金路。以賓朝覲宗遇饗食，皆乘金路。杜言「乘馬御，乘車之僕」，則當彼齊僕也。《晉語》謂之「讚僕」，當時之官名耳。《周禮》掌馬之官，無名騶者。襄二十三年傳稱豐點為孟氏之御騶，則騶亦御之類。《月令》：「季秋，天子乃教田獵，命僕夫七騶咸駕，載旌旐。」則騶是主駕之官也。鄭玄云：「七騶謂趣馬，主為諸官駕說者也。」《周禮》：趣馬，下士，掌駕說之頒。是騶為主駕之官，駕車以共御者。程鄭為乘馬御，御之貴者，故令掌駕之官亦屬之。《校人職》云：良馬三乘為皂，皂一趣馬，趣馬，下士。三皂為系，系一馭夫，馭夫，中士。六系為廄，廄一僕夫，僕夫，上士。天子十有二閒，邦國六閒。鄭玄云：「每廄為一閒，閒有二百一十六匹。」如彼計之，每廄有趣馬十八人，六閒之騶有一百八人，皆屬程鄭，而使總領之也。戎車貴彊力，乘車尚禮容，故訓群騶使知禮，令教馬進退，使合禮法也。《校人》：「乘馬一師四圉，三乘為皂，皂一趣馬。三皂為系，系一馭夫。六系為廄，廄一僕夫。六廄成校，校有左右。天子十二閑，馬六種；邦國六閒，馬四種；家四閒，馬二種。」鄭玄云：「每廄為一閒，二百二十六匹。《易》：「乾為馬」，此應乾之策也。校有左右，則天子良馬五種，各有四百三十二匹，合一千二百六十匹；駑馬三之四百三十二匹，則千二百九十六匹，合三千四百五十六匹。《詩》云「騋牝三千」，舉大數也。玉路駕種馬，戎路駕戎馬，金路駕齊馬，象路駕道馬，田路駕田馬，駑馬給宮中之役。邦國六閒四種，去種、戎，其齊、道、田各用一閒，駑馬三之，則千二百九十六匹。大夫四閒二種，去齊、道，田馬一閒，駑馬三之，則八百六十四匹。四匹一師也，十二匹一趣馬也，三十六匹一馭夫也，二百一十六匹一僕夫也。 
　　凡六官之長，皆民譽也。大國三卿，晉時置六卿為軍帥。故總舉六官，則知群官無非其人。
　　○長，丁丈反。帥，所類反。下「之帥」、「為帥」皆同也。 
　　[疏]「凡六」至「譽也」。
　　○正義曰：上已歷言諸官，特為公所知者，更複總言所任皆得其人。于時晉立六卿，卿名下名有統領，群官非一，凡六官之在民上為長者，皆是有德有能之人，是民所褒譽者也。「使魏相」以下，至「程鄭為乘馬御」以上，凡有八條之官：魏相等為卿，一也；荀家等為公族大夫，二也；士渥濁為大傅，三也；右行辛為司空，四也；弁糾為御戎，五也；荀賓為右，六也；祁奚為中軍尉，至籍偃為司馬，七也；程鄭為乘馬御，八也。自公族大夫以下七條，各云使為某事，而卿下不云使者，以卿總攝群職，非偏主一事故也。公族、大傅、司空不云某官屬焉者，以其當官自主，更無余官來屬。其祁奚為中軍尉，及羊舌職、張老、魏絳、鐸遏寇、籍偃雖是數官，總為一條，使訓卒乘親以聽命。此唯有中軍、上軍，無下軍之官者，盡時下軍無闕，不別立其官故也。其「卿無共御，立軍尉以攝之」一句，為下祁奚為中軍尉胤緒也。大略所敘，皆尊官在前，卑官在後。
　　○注「大國」至「其人」。
　　○正義曰：大國三卿是正法，當時晉置六卿，為三軍之將佐，皆是帥也。于是晉又更置新軍，凡有四軍八卿，但新軍或置或廢，故傳不數之耳。」「六官之長」，非獨卿身，乃謂其下凡為人之長者，皆有民之美譽，故總舉六官，則知群官無非其人者也。
　　舉不失職，官不易方，官守其業，無相逾易。 
　　[疏]「舉不」至「易方」。
　　○正義曰：所舉用者皆堪其官，不有失職者也。文任文官，武任武官，其用為官，各守其業，不逾易其方也。若文人為武，武人為文，則違方易務，不能守其業矣。
　　爵不逾德，量德授爵。師不陵正，旅不逼師，正，軍將命卿也。師，二千五百人之帥也。旅，五百人之帥也。言上下有禮，不相陵逼。 
　　[疏]注「正軍」至「陵逼」。正義曰：傳言不陵不逼者，皆謂下不陵逼其上，旅卑于師，師卑于正，知正是軍將命卿也，唯舉師、旅不相陵逼，言上下有禮，皆不相陵逼也。
　　民無謗言，所以復霸也。此以上通言悼公所行，未必皆在即位之年。
　　○複，扶又反，下及注「復入」皆同。上，時掌反。 
　　[疏]「所以復霸」。
　　○正義曰：霸者，把也，把持王政。鄭玄云：天子衰，諸侯興，故曰霸。夏有昆吾，商有豕韋、大彭，周有齊桓、晉文，此最彊者也，故書傳通謂彼五人為五霸耳。但霸是彊國為之，天子既衰，諸侯無主，若有彊者，即營霸業，其數無定限也。而何休以霸不過五，不許悼公為霸，以鄉曲之學，足以忿人。傳稱文、襄之霸，襄承文後，紹繼其業，以後漸弱，至悼乃彊，故云復霸。
　　公如晉，朝嗣君也。 
　　夏，六月，鄭伯侵宋，及曹門外。曹門，宋城門也。遂會楚子伐宋，取朝郟。楚子辛、鄭皇辰侵城郜，取幽丘，同伐彭城，朝郟、城郜、幽丘，皆宋邑。
　　○取朝，如字。郟，古洽反。郜，古報反。納宋魚石、向為人、鱗朱、向帶、魚府焉，五子以十五年出奔楚。獨書魚石，為師告。以三百乘戍之而還。書曰「復入」。惡其依阻大國，以兵威還，故書復入。
　　○乘，繩證反。惡，烏路反。凡去其國，國逆而立之，曰「入」；謂本無位，紹繼而立。復其位，曰「復歸」；亦國逆。
　　○復歸，音服，一音夫又反。諸侯納之，曰「歸」；謂諸侯以言語告請而納之，有位無位皆曰歸。以惡曰「復入」。謂身為戎首，稱兵入伐，害國殄民者也。此四條所以明外內之援，辨逆順之辭，通君臣取國有家之大例。
　　○以惡，本或作「以惡入曰複入。」 
　　[疏]「凡去」至「復入」。
　　○正義曰：《釋例》曰：「凡去其國者，通謂君臣及公子母弟也。國逆而立之，本無位，則稱入；本無位，則稱復歸。齊小白入于齊，無位也；衛侯鄭復歸于衛，復其位也。諸侯納之，有位無位皆曰歸，衛孫林父、蔡季是也。身為戎首，則曰複入，晉欒盈是也。此所以明外內之援，辨逆順之辭，故經正魚石、衛衎，以表舊制；傳稱凡例，總而明之也。衛人逆公子晉于邢，宜稱入，善其得眾。公子友忠于社稷，國人所思焉，故閔公為落姑之盟以復之。夫衛公子晉，絕位而在邢，魯之季子，勢弱而出奔，咸得民望，享國有家，是以聖人貴之，殊其文也。莊六年五國諸侯犯逆王命，以納衛朔，大其事，故字王人謂之子突。朔懼有違眾之犯，而以國逆告。華元實國逆，欲挾晉以自助，故以外納赴，《春秋》從而書之，以示二子之情也。韓、魏有耦國之彊，陳、蔡有復國之端，故晉趙鞅、楚公子比皆稱歸，從諸侯納之例，言非晉、楚之所能制也。侯獳愛君以請，故曹伯有國逆之辭，許始復國，故許叔有國逆之文，此皆時史因周典以起時事之情也。傳例稱諸侯納之曰歸，今檢經諸稱納者，皆有興師見納之事，不須例而自明，故但言納而不復言歸也。衛侯鄭、曹伯負芻皆見執在周，晉、魯請而復之，鄭書歸于衛，負芻稱歸自京師，所發事同，而文異者，例意本在于歸，不以他文為義也。賈氏又以為諸歸國稱所自之國，所自之國有力也。案楚公子比去晉而不送，是無援于外，而經書自晉。陳侯吳、蔡侯廬，皆平王所封，可謂有力，而不言自楚，此既明證。又《春秋》稱入，其例有二：施于師旅，則曰不地；在于歸復，則曰國逆。又以立為例，逆而不立，則皆非例所及。鄭之良宵，以寇而入，入即見殺，而復例之，例稱凡去其國，明非夫子之制也。周敬王、王子猛不書出而書入，襄王書出而不書入，凡自周無出，故非《春秋》舊例也。諸在例外稱入，直是自外入內，記事者常辭，義無所取。而賈氏雖夫人姜氏之入，皆以為例，如此甚多。又依放《谷梁》云，稱納者，內難之辭。因附會諸納為義，至于納北燕伯于陽，傳稱因其眾窮不能通，乃云時陽守距難，故稱納，此又無證。經書楚人圍陳，納頓子于頓，則頓國之所欲也。北燕伯，傳有因眾之文，不可言內難也。又書納公孫寧、儀行父于陳，陳縣而見復，上下交驩，二人雖有淫縱之闕，今道楚匡陳，賊討君葬，威權方盛，傳稱有禮，理無有難，此皆先說之不安也。」沈氏云：「國逆而立之曰入，唯謂國君。知不兼臣者，以臣而無位，本賤不書，故知臣無國逆之例也。其複入唯謂臣，知者，以君雖不君，臣不可不臣，君若入國，臣無違拒之法。且杜云身為戎首，稱兵入伐，是戎首指臣為文，故知不得兼君也。杜所以云四條者，通君臣取國有家之大例，即是事通君臣者，此據大略而言，不復曲細為別也。」
　　宋人患之。西鉏吾曰：「何也？西鉏吾，宋大夫。
　　○鉏，仕居反；徐在居反。吾音魚。西鉏吾，人名也。若楚人與吾同惡，以德于我，吾固事之也，不敢貳矣。惡，謂魚石。大國無厭，鄙我猶憾。言已事之，則以我為鄙邑，猶恨不足，此吾患也。
　　○厭，于鹽反。憾，戶暗反。不然，而收吾憎，使臡其政，謂不同惡魚石，而用之使佐政。以間吾釁，亦吾患也。今將崇諸侯之奸而披其地，崇，長也。謂楚今取彭城以封魚石。披，猶分也。
　　○間，如字，又間廁之間。釁，許靳反。披，普彼反，注同。長，丁丈反。 
　　[疏]「不然」至「吾患」。
　　○正義曰：不然，謂不與吾同惡也。而收取吾之所憎，謂魚石是也，使佐其楚國之政，以伺間吾之釁隙，而侵伐我。如此，則亦是吾之所患，若晉用楚材，皆為楚國之患焉是也。
　　以塞夷庚。夷庚，吳、晉往來之要道。楚封魚石于彭城，欲以絕吳、晉之道。 
　　[疏]注「夷庚」至「之道」。
　　○正義曰：夷，平也。《詩序》云：「由庚，萬物得由其道」，是以庚為道也。此云「以塞夷庚」，下云「而懼吳、晉」，知謂塞吳、晉往來之要道也。吳、晉往來，路由彭城。楚取彭城，以封魚石，欲以斷絕吳、晉往來之道，使其不得往來，故吳、晉所以懼耳。若其不然，何其獨云懼吳、晉也？夷庚止謂吳、晉往來之平道耳，非山川險難之名，故杜《土地名》不得指其所在。
　　逞奸而攜服，毒諸侯而懼吳、晉，隔吳、晉之道，故懼。攜，離也。 
　　[疏]「逞奸而攜服」。
　　○正義曰：逞，快也，封魚石為快奸人也。攜，離也，諸侯見楚助賊，服從者其心皆離，是離其服從者之心。
　　吾庸多矣，非吾憂也。且事晉何為？晉必恤之。」言宋常事晉何為，顧有此患難？
　　○難，乃旦反。 
　　公至自晉。晉范宣子來聘，且拜朝也。拜謝公朝。君子謂晉于是乎有禮。有卑讓之禮也。 
　　秋，杞桓公來朝，勞公，且問晉故。公以晉君語之，語其德政。
　　○勞，力報反。語，魚據反，注同。杞伯于是驟朝于晉，而請為昏。為平公不徹樂張本。 
　　[疏]「驟朝于晉」。
　　○正義曰：《詩》云「載驟駸駸」，驟是疾行之名，從魯即疾朝于晉也。
　　七月，宋老佐、華喜圍彭城，老佐卒焉。言所以不克彭城。八月，邾宣公來朝，即位而來見也。
　　○見，賢遍反。 
　　「築鹿囿」，書，不時也。非土功時。 
　　「己丑，公薨于路寢」，言道也。在路寢，得君薨之道。 
　　[疏]「言道也」。
　　○正義曰：《喪大記》云：「君夫人卒于路寢。」是在路寢，得君薨之道也。
　　冬，十一月，楚子重救彭城，伐宋。使偏師與鄭人侵宋，子重為後鎮。宋華元如晉告急。韓獻子為政，于是欒書卒，韓厥代將中軍。曰：「欲求得人，必先勤之。勤，恤其急。成霸安彊，自宋始矣。」晉侯師于台谷以救宋。台谷，地闕。
　　○台，敕才反，一音台。 
　　[疏]「成霸安彊」。
　　○正義曰：謂文公成霸安彊，自宋為始，言今宋有患，不可不救也。
　　遇楚師于靡角之谷，楚師還。畏晉強也。靡角，宋地。晉士魴來乞師。將救宋也。季文子問師數于臧武仲，武仲，宣叔之子。對曰：「伐鄭之役，知伯實來，下軍之佐也。知伯，荀罃。今彘季亦佐下軍，彘季，士魴。
　　○彘，直例反。如伐鄭可也。伐鄭在十七年。事大國，無失班爵而加敬焉，禮也。」從之。從武仲言。 
　　十二月，孟獻子會于虛朾，謀救宋也。宋人辭諸侯而請師以圍彭城。不敢煩諸侯，故但請其師。為襄元年圍彭城傳。孟獻子請于諸侯，而先歸會葬。 
　　「丁未，葬我君成公」，書，順也。薨于路寢，五月而葬，國家安靜，世適承嗣，故曰書順也。
　　○適，丁歷反。 
　　[疏]「書順也」。
　　○正義曰：自此以前，莊、宣薨于路寢，桓、莊、僖、文、宣皆書葬矣。今于此「公薨」之下，「言道也」；于「葬」之下，言「書，順也」。獨發傳者，隱、桓、閔皆為人所殺，僖公薨于小寢，文公薨于台下，皆其薨不得道也。莊、宣雖薨于路寢，莊則子般見殺，宣則歸父出奔，家國不安，非是得道順禮。唯成公耳，故傳于此發之。《釋例》曰：魯君薨葬，多不順制。唯成公薨于路寢，五月而葬，國家安靜，世適承嗣，故傳見莊之緩，舉成「書順」以包之，是也。 



卷二十九 襄元年，盡四年 

　卷二十九 襄元年，盡四年 
　　◎襄公
　　○陸曰：「襄公名午，成公子，母定姒。諡法：因事有功曰襄。辟土有德曰襄。」
　　[疏]正義曰：《魯世家》云：「襄公名午，成公之子，定姒所生，以簡王十四年即位。」諡法：「因事有功曰襄。」是歲，歲在壽星。
　　【經】元年，春，王正月，公即位。（無傳。于是公年四歲。） 
　　[疏]注「于是公年四歲」。
　　○正義曰：九年傳曰：「會于沙隨之歲，寡君以生。晉侯曰：『十二年矣。』」知于是公年四歲。
　　仲孫蔑會晉欒黶、宋華元、衛甯殖、曹人、莒人、邾人、滕人、薛人圍宋彭城。魯與謀于虛朾，而書會者，稟命霸主，非匹敵故。
　　○魯與音預。 
　　夏，晉韓厥帥師伐鄭。 
　　仲孫蔑會齊崔杼、曹人、邾人、杞人次于鄫。鄫，鄭地，在陳留襄邑縣東南。書「次」，兵不加鄭，次鄫以待晉師。
　　○鄫，才陵反。 
　　[疏]注「鄫鄭」至「晉師」。
　　○正義曰：《釋例》曰：「兵未有所加，所次則書之，以示遲速。既書兵所加，則不書其所次。」此書「次于鄫」者，為此魯、齊、曹、邾、杞，其兵皆不加鄭，故書「次」也。傳曰：「于是東諸侯之師次于鄫，以待晉師。」是韓厥伐鄭，此次以待之。
　　秋，楚公子壬夫帥師侵宋。 
　　九月，辛酉，天王崩。無傳。辛酉，九月十五日。 
　　[疏]注「辛酉九月十五日」。
　　○正義曰：顯言此日者，欲明下冬聘是十月之初，為王崩日近，赴人未至故也。
　　邾子來朝。 
　　冬，衛侯使公孫剽來聘。剽，子叔黑背子。
　　○剽，匹妙反，《字林》匹召反。 
　　晉侯使荀罃來聘。冬者，十月初也。王崩，赴未至，皆未聞喪，故各得行朝聘之禮，而傳善之。 
　　[疏]注「冬者」至「善之」。
　　○正義曰：《禮記 曾子問》曰：「『諸侯相見，揖讓入門，不得終禮，廢者幾？』孔子曰：『六。』『天子崩，大廟火，日食，後、夫人之喪，雨霑服失容，則廢。』」是王崩當廢禮也。今傳釋此朝聘，皆云「禮也」，知此冬者，是十月之初，崩赴未至，由其俱未聞喪，故得以吉行禮，而傳善之。
　　【傳】元年，春，已亥，圍宋彭城。（下有二月，則此已亥為正月。正月無已亥，日誤。） 
　　[疏]注「下有」至「日誤」。
　　○正義曰：《長歷》推此年正月庚戌朔，其月無已亥。圍宋彭城，經在正月之下。傳文下有二月，則已亥必是正月。月不容誤，知是日誤。
　　非宋地，追書也。成十八年，楚取彭城以封魚石，故曰「非宋地」。夫子治《春秋》，追書系之宋。 
　　[疏]注「成十」至「之宋」。
　　○正義曰：《公羊傳》曰：「宋華元曷為與諸侯圍宋彭城，為宋誅也。其為宋誅奈何？魚石走之楚，楚為之伐宋取彭城，以封魚石。」成十八年傳曰：「楚伐彭城，納魚石焉，以三百乘戍之而還。西鉏吾曰：『崇諸侯之奸而披其地。』」不言取為楚邑，而云披地長奸，是左氏之意亦為楚以彭城封魚石為國，故注言「封魚石」也。既列為國，非復宋地。傳言追書，是仲尼新意，故云「夫子治《春秋》，追書系之宋」也。言追書者，其地已非宋有，追來使屬宋耳。非謂夫子在後追書前事。若以追為在後追前，則仲尼新意，皆是追書前事，非獨此為追書也。
　　于是為宋討魯石，故稱宋，且不登叛人也。登，成也。不與其專邑叛君，故使彭城還系宋。
　　○為，于偽反。 
　　[疏]注「登成」至「系宋」。
　　○正義曰：「登，成」，《釋詁》文。不與其專邑叛君，不與楚得取邑封人，故使彭城還系于宋也。《釋例》曰：「楚人棄君助臣，取宋彭城，以封叛者，削正興偽，雖非復宋地，故追書系宋，不與楚之所得。」是其義也。言「不登叛人」，則叛罪重矣。不書魚石以彭城叛者，孫林父將戚而出，故得書云「孫林父入于戚以叛」。此則因楚之力取彭城，與宋交爭，非欲出附他國，故言復入也。若總而言之，俱是背叛于君，故云「不登叛人」也。
　　謂之宋志。稱「宋」，亦以成宋志。 
　　[疏]「于是」至「宋志」。
　　○正義曰：魚石舊是宋人，今還取宋地以自封。若其不系于宋，則成此魚石為一國之君。夫子追系于宋，乃有二意。于是為宋討魚石，宜系于宋；且又不成此為叛人使得取君之邑，以為一國之主。有此二意，故系之于宋。「謂之宋志」者，言宋人志在攻取彭城，故以魚石系之于宋，成此宋人之志。
　　○注「稱宋」至「宋志」。
　　○正義曰：此與隱元年「謂之鄭志」，義勢同也。鄭伯實不獲段，而經書「克」，謂之鄭志。言鄭伯志于殺，雖實不克段，而書之為克，見鄭伯之志也。此彭城實非宋地，而經書為宋，謂之宋志，言宋人志在取之，雖實非宋地，而系之于宋，成宋人之志也。夫子修《春秋》，而傳于此二條，特言「謂之宋志」、「謂之鄭志」者，夫子所修《春秋》，或褒或貶，皆是夫子之志，非取國人之心。此宋志、鄭志者，以其雖是夫子所修，還取二國本志故也。案下十年戍鄭虎牢，傳云「非鄭地也，言將歸焉」，杜云「系之于鄭，以見晉志」，即此類也。于此三事，傳例已明，故彼不云謂之晉志也。
　　彭城降晉，晉人以宋五大夫在彭城者歸，置諸瓠丘。彭城降不書，賤略之。瓠丘，晉地，河東東垣縣東南有壺丘。五大夫：魚石、向為人、鱗朱、向帶、魚府。
　　○降，戶江反，注同。置，之豉反。瓠，徐侯吳反，一音戶故反。垣音袁。 
　　[疏]注「彭城」至「略之」。
　　○正義曰：案：莊八年，郕降于齊師，既書于經，則知彭城之降亦合書也。今不書者，但以其賤，故略之也。晉欒盈複入于晉，下云「晉人殺欒盈」，而書于經。此彭城降，所以賤略不書者，彼以殺之為重，來告，故書。此以降事為輕，故為賤略。
　　齊人不會彭城，晉人以為討。二月，齊大子光為質于晉。光，齊靈公太子。
　　○質音致。 
　　夏，五月，晉韓厥、荀偃帥諸侯之師伐鄭，入其郛。荀偃不書，非元帥。
　　○郛，芳夫反。元帥，所類反。 
　　[疏]「韓厥」至「其郛」。
　　○正義曰：傳唯言諸侯之師，不見諸侯之國，未知諸侯之師是何國師也。「于是東諸侯之師次于鄫，以待晉師」，則次鄫之師，皆不與伐鄭。此諸侯之師，其中必無齊、魯、曹、邾也。案上圍彭城，除此五國以外，猶有宋、衛、莒、滕、薛。下云「晉侯、衛侯次于戚，以為之援」，則衛師從伐明矣。明年戚之會，知武子云：「滕、薛、小邾之不至，皆齊故。」于戚之會，始怪滕、薛不來，明此時伐鄭，滕、薛在矣。東諸侯皆次于鄫，莒在齊、魯之東，若其在此，當與東人同次。前圍彭城，亦無小邾。此時或無莒與小邾耳。諸侯之師，當是宋、衛、滕、薛也。賈逵云：「韓厥、荀偃帥諸侯之師，謂帥宋、衛、滕、薛伐鄭。齊、魯、曹、邾、杞次于鄫，故諸侯之師不序也。」入郛不書者，晉人先以鄭罪令于諸侯，故書「伐鄭入郛」。既敗鄭，不復告，故不書。
　　○注「荀偃不書，非元帥」。
　　○正義曰：魯師出征，並舉諸將；他國之師，唯書元帥。詳內略外，《春秋》之常。故杜為注，復時一言之耳。
　　敗其徒兵于洧上。徒兵，步兵。洧水出密縣東，南至長平入潁。
　　○洧，于軌反。 
　　[疏]注「徒兵步兵」。
　　○正義曰：《論語》云：「以吾從大夫之後，不可徒行。」徒猶空也，謂無車空行也。步行謂之徒行，故步兵謂之徒兵也。隱四年傳云：「敗鄭徒兵。」注云：「時鄭不車戰。」則此亦然也。
　　于是東諸侯之師次于鄫，以待晉師。齊、魯、曹、邾、杞。晉師自鄭以鄫之師侵楚焦、夷及陳。于是孟獻子自鄫先歸，不與侵陳、楚，故不書。
　　○焦如字，徐在堯反。不與音預。 
　　[疏]注「于是」至「不書」。
　　○正義曰：獻子先歸，傳無其事，正以不書侵楚、侵陳，知其必先歸矣。若獻子從師，則書不待告。以獻子先歸，晉不告魯，故侵陳、楚，皆不書也。然不知獻子何以先歸，傳既不言，未測其故也。今贊云則「先歸」者，以前年虛朾會，獻子先歸會葬。今公雖即位，年又幼小，君既新立，故獻子先歸。
　　晉侯、衛侯次于戚，以為之援。為韓厥援。 
　　秋，楚子辛救鄭，侵宋呂、留。呂、留二縣，今屬彭城郡。鄭子然侵宋，取犬丘。譙國酇縣東北有犬丘城，迂迴，疑。
　　○酇，才污反，又子旦反。迂音于。 
　　九月，邾子來朝，禮也。邾宣公。 
　　冬，衛子叔、晉知武子來聘，禮也。凡諸侯即位，小國朝之，小事大。大國聘焉。大字小。以繼好、結信，謀事、補闕，禮之大者也。闕猶過也。禮以安國家利民人為大。
　　○好，呼報反。 
　　【經】二年，春，王正月，葬簡王。（無傳。五月而葬，速。） 
　　鄭師伐宋。書伐從告。 
　　夏，五月，庚寅，夫人姜氏薨。 
　　六月，庚辰，鄭伯睔卒。未與襄同盟，而赴以名。庚辰，七月九日，書六月，經誤。
　　○睔，古囷反，徐又胡忖反。 
　　[疏]注「未與」至「經誤」。
　　○正義曰：睔以成六年即位，九年盟于蒲，十五年于戚。又七年，楚子重伐鄭，諸侯救鄭而楚退，同盟于馬陵。諸侯雖不重序，明亦與鄭同盟，則是與成三同盟矣。與其父盟，于法得以名赴其子。此云「未與襄同盟，而赴以名」者，言其嘗與成同盟，于法得以名赴襄也。此類多矣。注皆云「與其父同盟」而已。此注特言「未與襄同盟」者，以此時鄭既從楚，嫌其巳背前盟，不合更以名赴，故明之也。此經云「六月庚辰鄭伯睔卒」，傳言七月庚辰鄭伯睔卒，經、傳必有誤者。杜以《長歷》校之，此年六月壬寅朔，其月無庚辰。七月壬申朔，九日得庚辰。則傳與歷合，知傳是而經誤也。此經六月七日，其文皆具，所言誤者，非徒字誤而已，乃是書經為誤。七月之事，錯書以為六月，故《長歷》云：「書于六月，經誤。」言元本書之誤，非字誤也。
　　晉師、宋師、衛甯殖侵鄭。宋雖非卿，師重，故敘衛上。
　　○殖，市力反。 
　　[疏]注「宋雖」至「衛上」。
　　○正義曰：于例，將卑師眾，稱師；將尊師少，稱將。此晉、宋稱師不書將，非卿也。衛甯殖書將，不稱師，師少也。晉為兵主，故當先書。宋雖非卿，以師為重，故序甯殖之上。
　　秋，七月，仲孫蔑會晉荀罃、宋華元、衛孫林父、曹人、邾人于戚。己丑，葬我小君齊姜。齊，謚也。三月而葬，速。
　　○齊如字。諡法：「執心克莊曰齊。」或音側皆反，非。 
　　[疏]注「齊諡」至「葬速」。
　　○正義曰：諡法：「執心克莊曰齊。」是齊為諡也。葬而舉諡，禮之常也。此特云「齊，諡」者，以謚齊者少，且齊、齊同字，夫人齊女，嫌齊非謚。晉大子申生之母稱齊姜者，齊女姓姜氏。彼齊非諡，故此須明之。
　　叔孫豹如宋。豹于此始自齊還為卿。 
　　冬，仲孫蔑會晉荀罃、齊崔杼、宋華元、衛孫林父、曹人、邾人、滕人、薛人、小邾人于戚，遂城虎牢。以逼鄭。 
　　[疏]「遂城虎牢」。
　　○正義曰：虎牢是鄭舊邑，此時屬晉。而不系晉者，莊三十二年注云：「大都以名通者，則不系國。」此以名通，故不系晉也。十年戍鄭虎牢，系于鄭者，傳曰：「非鄭地也，言將歸焉。」彼為將歸鄭而系之鄭也。或當虎牢雖已屬晉，晉人新得，不為己有，故不系晉也。
　　楚殺其大夫公子申。 
　　【傳】二年，春，鄭師侵宋，楚令也。（以彭城故。） 
　　齊侯伐萊。萊人使正輿子賂夙沙衛以索馬牛，皆百匹。夙沙衛，齊寺人。索，簡擇好者。
　　○萊音來。輿音余，本亦作與。索，所白反。 
　　[疏]「馬牛皆百匹」。
　　○正義曰：《司馬法》：「丘出馬一匹，牛三頭。」則牛當稱頭，而亦云匹者，因馬而名牛曰匹，並言之耳。經傳之文，此類多矣。《易 系辭》云：「潤之以風雨。」《論語》云：「沽酒市脯，不食。」《王藻》云：「大夫不得造車馬。」皆從一而省文也。
　　齊師乃還。君子是以知齊靈公之為「靈」也。諡法：亂而不損曰靈。言謚應其行。
　　○應，應對之應，年末同。行，下孟反。 
　　夏，齊姜薨。初，穆姜使擇美檟，檟，梓之屬。
　　○檟，古雅反，木名。 
　　[疏]注「檟，梓之屬」。
　　○正義曰：《釋木》云：「槐小葉曰檟。」郭璞曰：「槐當為楸，楸細葉者為檟。」又云：「大而皵楸，小而皵檟。」樊光云：「大，老也。皵，皵皮也，皮老而粗。皵者為楸。小，少也。少而粗皵棤者為檟。」又云：「椅梓。」郭璞曰：「即楸也。」如彼所云，楸、梓皆檟之小別，故云「梓之屬」也。
　　以自為櫬與頌琴。櫬，棺也。頌琴，琴名，猶言雅琴。皆欲以送終。
　　○櫬，初覲反。 
　　[疏]注「櫬棺」至「送終」。
　　○正義曰：以論死者言櫬，知櫬是棺也。四年注云：「櫬，親身棺也。」以親近其身，故以櫬為名焉。《禮記 檀弓》曰：「天子之棺四重，水兕革棺一，杝棺一，梓棺二。」鄭玄云：「杝，椴也，所謂椑棺也。梓棺二，所謂屬與大棺也。」《記》文從內向外，水兕革棺，最近尸也。次椑以椴為之。次屬與大棺，乃以梓為之。《檀弓》又云：「君即位而為椑。」鄭玄云：「椑謂杝棺，親尸者。椑，堅著之言也。」天子椑內，又有水兕革棺。《喪大記》云：「君大棺八寸，屬六寸，椑四寸。」如彼《記》文，諸侯之棺三重，親身之棺名之為椑。椑即櫬是也。其椑用椴為之。屬與大棺，乃用梓耳。此以梓為櫬者，名之曰櫬，其內必無棺也。擇檟為櫬，其櫬必用梓也。《記》唯言即位為椑，不言擇所用木。鄭玄據天子之棺，其椑用杝。即云「椑謂杝棺也」。天子之椑自用杝，則諸侯不必然。據此傳文，諸侯之椑，必用梓也。「頌琴者，《詩》為樂章，琴瑟必以歌《詩》。《詩》有《雅》、《頌》，故以「頌」為琴名，猶如言「雅琴」也。櫬、琴同文，知皆欲以送終也。
　　季文子取以葬。君子曰：「非禮也。禮無所逆，婦養姑者也。虧姑以成婦，逆莫大焉。穆姜，成公母。齊姜，成公婦。
　　○養，徐余亮反。《詩》曰：『其惟哲人，告之話言，順德之行。』《詩 大雅》。哲，知也。話，善也。言知者行事無不順。
　　○話，戶快反。知音致，下同。季孫于是為不哲矣。言逆德。
　　○「為不哲矣」，一本作「不為哲矣」。 
　　[疏]「詩曰」至「哲矣」。
　　○正義曰：《詩 大雅 抑》之篇也。其惟有知之人，告之以善言則順從之，為美德之行矣。言之者行事，無有不順從者。今季孫逆之，于是為不知矣。「哲，知」，《釋言》文也。
　　且姜氏，君之妣也。襄公適母，故曰君之妣。
　　○妣，必覆反。適，丁歷反，本又作「嫡」。 
　　[疏]注「襄公」至「之妣」。
　　○正義曰：《曲禮》曰：「生曰父曰母，死曰考曰妣。」襄公是成公之妾定姒所生，齊姜是其適母，故曰君之妣也。
　　《詩》曰：『為酒為醴，烝畀祖妣。以洽百禮，降福孔偕。』」《詩 周頌》。烝，進也。畀，與也。偕，徧也。言敬事祖妣，則鬼神降福。季孫葬姜氏不以禮，是不敬祖妣。
　　○烝，之承反。畀，必利反，注同。洽，戶夾反。偕音皆。徧音遍。 
　　[疏]「詩曰」至「孔偕」。
　　○正義曰：《詩 周頌 豐年》之篇也。豐有之年，多稻多黍，釀之為酒為醴，以進與祖妣，以洽百種之禮。為烝嘗之祭，鬼神享之，則下與福祐甚周徧。言今事妣失禮，神將不福祐之也。「烝，進」，「畀，與」，皆《釋詁》文。偕訓為俱，俱亦徧之義也。《釋言》云：「孔，甚也。」
　　齊侯使諸姜、宗婦來送葬。宗婦，同姓大夫之婦。婦人越疆送葬，非禮。
　　○疆，居良友。 
　　[疏]注「宗婦」至「非禮」。
　　○正義曰：諸姜，同姓之女也。宗婦，同姓之婦也。夫人齊姜，是齊國之女，故使其宗親之婦女來會葬也。齊為姜姓，歷世多矣。不可姜姓之女，姜姓之婦，令其皆來魯國。莊二十四年，大夫宗婦覿用幣者，宗婦是同姓大夫之婦。知此宗婦，亦是同姓大夫之婦。然則諸姜是齊同姓之女，嫁與齊大夫之為妻者也。《禮記 檀弓》云：「婦人不越疆而吊人。」是越疆送葬，非禮也。
　　召萊子，萊子不會，故晏弱城東陽以逼之。為六年滅萊傳。東陽，齊竟上邑。
　　○竟音境。 
　　[疏]「召萊子萊子不會」。
　　○正義曰：《世族譜》不知萊國之姓。齊侯召萊子者，不為其姓姜也。以其比鄰小國，意陵蔑之，故召之，欲使從送諸姜宗婦來向魯耳。萊子以其輕侮，故不肯會。
　　鄭成公疾，子駟請息肩于晉。欲辟楚役，以負擔喻。
　　○擔，都暫反。公曰：「楚君以鄭故，親集矢于其目，謂鄢陵戰，晉射楚王目。
　　○射，食亦反。非異人任，寡人也。言楚子在此患，不為他人，蓋在己。
　　○「非異人任」，絕句。任音壬。一讀至「人」字絕句。為，于偽反。若背之，是棄力與言，其誰暱我？言盟誓之言。
　　○背音佩。「棄力」，服本作「棄功」。暱，本又作暱，女乙反，徐乃吉反。免寡人，唯二三子。」 
　　[疏]「集矢」至「三子」。
　　○正義曰：《說文》云：「鳥之短尾者，總名為隹。隹在木上為集。」集是鳥止之名。穴有月似鳥，故亦稱集也。楚君被射目者，非是為異人也，任此患者，為寡人也。今若背之，棄其助鄭之力，與盟誓之言，他人其誰肯親我乎？免寡人此棄力背言之責，唯二三子耳。
　　秋，七月，庚辰，鄭伯睔卒。于是子罕當國，攝君事。 
　　[疏]「子罕當國」。
　　○正義曰：禮，君薨聽于塚宰，不須攝行君事。此令子罕當國者，鄭國間于晉、楚，國家多難，喪代之際，或致傾危。蓋成公顧命使之當國，非常法也。子駟為政，已是正卿。知當國者，為攝君事矣。沈氏云：「魯襄四歲，國家無虞。今僖公年雖長大，為逼于晉、楚，故令子罕當國也。」
　　子駟為政，為政卿。子國為司馬。晉師侵衛，晉伐喪，非禮。諸大夫欲從晉。子駟曰：「官命未改。」成公未葬，嗣君未免喪，故言未改。不欲違先君意。 
　　[疏]「官命未改」。
　　○正義曰：先君既葬，嗣君正位，乃得建官命臣。十六年，晉侯改服修官，是其事也。先君未葬，皆因舊事不得建官命臣，故云「官命未改」。庶事悉皆未改，不可即違先君。言此者，不用從晉之意故也。
　　會于戚，謀鄭故也。鄭久叛，晉謀討之。孟獻子曰：「請城虎牢以逼鄭。」虎牢，舊鄭邑，今屬晉。知武子曰：「善！鄫之會，吾子聞崔子之言，今不來矣。元年，孟獻子與齊崔杼次于鄫。崔杼有不服晉之言，獻子以告知武子。 
　　[疏]注「元年」至「武子」。
　　○正義曰：元年，伐鄭，次于鄫，唯有韓厥、荀偃。于時武子未必在軍。當是此會始告之耳。
　　滕、薛、小邾之不至，皆齊故也。三國，齊之屬。寡君之憂不唯鄭。言復憂齊叛。
　　○複，扶又反，下文「將復」、「復會」同。罃將復于寡君，而請于齊。以城事白晉君，而請齊會之，欲以觀齊志。得請而告，吾子之功也。得請，謂齊人應命，告諸侯會築虎牢。若不得請，事將在齊。將伐齊。吾子之請，諸侯之福也，城虎牢，足以服鄭息征伐。豈唯寡君賴之！」傳言荀罃能用善謀。 
　　穆叔聘于宋，通嗣君也。 
　　冬，復會于戚。齊崔武子，及滕、薛、小邾之大夫皆會，知武子之言故也。武子言事將在齊，齊人懼，帥小國而會之。遂城虎牢。鄭人乃成。如孟獻子之謀。 
　　楚公子申為右司馬，多受小國之賂，以逼子重、子辛。逼奪其權勢。楚人殺之。故書曰：「楚殺其大夫公子申。」言所以致國討之文。 
　　【經】三年春，楚公子嬰齊帥師伐吳。公如晉。 
　　夏，四月，壬戌，公及晉侯盟于長樗。晉侯出其國都，與公盟于外。
　　○樗，敕居反。 
　　[疏]注「晉侯」至「于外」。
　　○正義曰：文三年，公如晉，公及晉侯盟。盟不書地，在晉都也。此時晉侯出其國都，與公盟于長樗，蓋近城之地。盟訖還入于晉，故公歸，書曰「公至自晉」也。文三年，盟于晉都。此盟出城外者，出與不出，皆由晉侯意耳。此或是悼公謙以待人，不敢使國君就已，出盟于外，若似相就然，故出城也。
　　公至自晉。無傳。不以長樗至，本非會。 
　　[疏]注「不以」至「非會」。
　　○正義曰：假令公朝于晉，更與晉侯余處別會，即從會所而歸，亦得書曰「公至自晉」。何則？一行而有二事者，或以始致，或以終致，出自當時之意，書其所告之事而已。所告先後無定例也。但此盟于長樗，晉侯為盟之故，暫出城耳。本非刻期聚會之處，唯得以自晉告廟，不得以長樗告也。注言「本非會」，解其必不得以長樗致之意也。
　　六月，公會單子、晉侯、宋公、衛侯、鄭伯、莒子、邾子、齊世子光。已未，同盟于雞澤。雞澤，在廣平曲梁縣西南。周靈王新即位，使王官伯出與諸侯盟，以安王室，故無譏。
　　○單音善。 
　　[疏]注「雞澤」至「無譏」。
　　○正義曰：諸侯不得盟天子之臣，天子之臣不得與諸侯聚盟。盟則加以貶責。僖二十九年，翟泉之盟，貶王子虎稱人，是其事也。僖八年，洮之盟，王人在列，傳曰：「謀王室也。諸侯共謀王室，不譏。」王人在盟，是由襄王新立，命遣與盟故耳。此盟單子在列，于經亦無譏文。靈王以往年新立，明是王新即位，使王官之伯出與諸侯結盟，以安王室，故無所譏，與洮之盟同也。《釋例》曰：「未有臣而盟君。臣而盟君，是子可盟父。故《春秋》王世子以下會諸侯者，皆同會而不同盟。洮之盟，王室有子帶之難。襄王懼不得立，告難于齊，遣王人與諸侯盟。故傳釋之曰『謀王室』。以明王敕其來盟，非諸侯所敢與也。踐土之盟，王子虎臨諸侯，而不與同歃。故經但列諸侯，而傳具載其實。此實聖賢之垂意，以為將來之永法也。一年之間，諸侯輯睦，翼戴天子。而翟泉之盟，子虎在列，君子以為非天子之命，虧上下常節，故不存魯侯而人子虎，以示篤戒也。今雞澤之會，單子與盟，亦王所命也。」杜言「王使盟」者，傳無其文，正以經無貶責，知是命使盟也。
　　陳侯使袁僑如會。陳疾楚政而來屬晉，本非召會而自來，故言如會。
　　○僑，其驕反。 
　　[疏]注「陳疾」至「如會」。
　　○正義曰：凡盟主召其同好之國，刻期而與結盟，來不及期，則加貶責；他國後期，則沒其國，而不序于列。魯君後期，則總稱諸侯，不復國別歷序。文七年，公會諸侯、晉大夫，盟于扈是也。僖二十八年，踐土之盟，陳侯如會，此袁僑如會，皆本非同好，慕義而來。喜其來而不責其晚，故言「陳疾楚政而來屬晉」。本非召會而袁僑自來，故言「如會」，解其後至特書而不貶之意也。七年，鄭治髡頑如會，自是被召而來。其人未見諸侯，在道而卒，故書如會，為卒張本與此異也。
　　戊寅，叔孫豹及諸侯之大夫及陳袁僑盟。諸侯既盟，袁僑乃至，故使大夫別與之盟。言諸侯之大夫，則在雞澤之諸侯也。殊袁僑者，明諸侯大夫所以盟，盟袁僑也。據傳，盟在秋。《長歷》推戊寅七月十三日，經誤。 
　　[疏]注「諸侯」至「經誤」。
　　○正義曰：諸侯盟會，歷序國君。其下云某人某人，皆是大夫也。若卿來則書卿名氏。文十四年，公會宋公、陳侯、衛侯、鄭伯、許男、曹伯、晉趙盾于新城。如此之類，其事多矣。此袁僑來，若及盟，即序于列，當在世子光下。今諸侯既盟，袁僑乃至，不可特為袁僑更複重盟。若其不與之盟，則又逆陳來意。以袁僑是大夫，故使大夫盟之。若其陳侯自來，諸侯雖則盟訖，亦當更與之盟，不得使大夫也。凡諸侯盟會，皆先目後凡。上文雞澤之會，既以具序諸侯，此總言諸侯大夫，則雞澤諸侯，足以明矣。故不復具序諸國，從省文耳。諸侯大夫既以總書，而獨見叔孫豹者，經據魯史，魯史所記詳內略外。僖十五年，牡丘之盟下，公孫敖帥師及諸侯之大夫救徐，獨書魯臣，亦此類也。言諸侯之大夫，其內可以兼袁僑，而殊袁僑，言及陳袁僑盟者，明此諸侯之大夫所以為此盟者，止為盟陳袁僑耳。且上文雞澤之會，其內未有陳侯。直言諸侯之大夫，則不得包陳袁僑，故殊之也。
　　秋，公至自會。無傳。 
　　冬，晉荀罃帥師伐許。 
　　【傳】三年，春，楚子重伐吳，為簡之師。（簡，選練。）克鳩茲，至于衡山。（鳩茲，吳邑，在丹陽蕪湖縣東，今皋夷也。衡山，在吳興烏程縣南。）使鄧廖帥組甲三百，被練，三千，（組甲、被練，皆戰備也。組甲，漆甲成組文。被練，練袍。
　　○廖，力彫反。組音祖，下皆同。被，皮義反，徐扶偽反，注及下同。） 
　　[疏]注「組甲」至「練袍」。
　　○正義曰：賈逵云：「組甲以組綴甲，車士服之。被練，帛也，以帛綴甲，步卒服之。凡甲所以為固者，以盈竅也。帛盈竅而任力者半，卑者所服；組盈竅而盡任力，尊者所服。」馬融云：「組甲，以組為甲里，公族所服。被練，以練為甲里，卑者所服。」然則甲貴牢固，組、練俱用絲也。練若不固，宜皆用組。何當造不牢之甲，而令步卒服之？豈欲其被傷，故使甲不牢也？若練以綴甲，何以謂之被也？又組是絛繩，不可以為衣服，安得以為甲里？杜言「組甲，漆甲成組文」，今時漆甲有為文者。被練文不言甲，必非甲名。被是被覆衣著之名，故以為練袍，被于身上。雖並無明證而杜要愜人情。
　　以侵吳。吳人要而擊之，獲鄧廖。其能免者，組甲八十，被練三百而已。子重歸，既飲至，三日，吳人伐楚，取駕。駕，良邑也。鄧廖，亦楚之良也。君子謂「子重于是役也，所獲不如所亡」。當時君子。
　　○要，于遙反。 
　　[疏]注「當時君子」。
　　○正義曰：傳言君子多矣，獨此言當時君子者，諸言君子論議往事，多是丘明自言，托之君子。此傳君子謂子重亡多于獲，楚人以君子之言咎責子重，不得為後世君子，故云當時君子。
　　楚人以是咎子重，子重病之，遂遇心病而卒。憂恚故成心疾。
　　○咎，其凡反。恚，一端反。 
　　公如晉，始朝也。公即位而朝。 
　　夏，盟于長樗。孟獻子相。公稽首。相，儀也。稽首，首至地。
　　○相，息亮反，注同。 
　　[疏]注「稽首，首至地」。
　　○正義曰：《周禮》九拜，一曰稽首，諸侯事天子之禮也。
　　知武子曰：「天子在，而君辱稽首，寡君懼矣。」稽首，事天子之禮。孟獻子曰：「以敝邑介在東表，密邇仇讎，仇讎，謂齊、楚與晉爭。
　　○介音界。爭，爭斗之爭。寡君將君是望，敢不稽首？」傳言獻子能固事盟主。 
　　晉為鄭服故，且欲修吳好，鄭服在前年。
　　○為，于偽反。好，呼報反。將合諸侯。使士匄告于齊曰：「寡君使匄，以歲之不易，不虞之不戒，寡君原與一二兄弟相見，不易，多難也。虞，度也。戒，備也。列國之君，相謂兄弟。
　　○易，以豉反，注同。難，乃旦反，年內同。度，待洛反。以謀不協。請君臨之，使匄乞盟。」齊侯欲勿許，而難為不協，乃盟于耏外。與士匄盟。耏，水名。
　　○耏音而。 
　　[疏]「盟于耏外」。
　　○正義曰：此是士匄適齊，齊侯與盟。其盟不離城之左右。若是地名、山名，不得有外內之異。《爾雅》云：「厓內為隩，外為隈。」李巡曰：「厓內近水為隩，外為隈。」孫炎曰：「內曲，里也；外曲，表也。」是水有內外之異。知此耏為水名，其水蓋曲而近城，故稱「耏外」。
　　祁奚請老，老，致仕。晉侯問嗣焉。嗣，續其職者。稱解狐，其讎也，將立之而卒。解狐卒。
　　○解音蟹。「讎也」。
　　○正義曰：讎者，相負挾怨之名。奚負狐、狐負奚，皆謂之讎。此是奚負狐也，不是舉之以解怨，故下云「稱其讎，不為諂」也。又問焉，對曰：「午也可。」午，祁奚子。于是羊舌職死矣。晉侯曰：「孰可以代之？」對曰：「赤也可。」赤，職之子伯華。于是使祁午為中軍尉，羊舌赤佐之。各代其父。君子謂「祁奚于是能舉善矣。稱其讎，不為諂；立其子，不為比；舉其偏，不為黨。諂，媚也。偏，屬也。
　　○諂，他檢反。比，毗志反。 
　　[疏]「稱其」至「為黨」。
　　○正義曰：設令他人稱其讎，則諂以求媚也；立其子，則心在親比也；舉其偏，則情相阿黨也。今祁奚以其人實善，故舉薦之。人見彼善，知奚不諂、不比、不黨也。諂者，阿順曲從以求彼意，故以諂為媚。媚，愛也，言為諂以求愛也。偏者，半廂之名，故傳多云「東偏西偏」。軍師屬己，分之別行，謂之偏師。傳云「彘子以偏師陷」。是偏為廂屬之名也。祁奚為中軍尉，羊舌職佐之。職屬祁奚，復舉其子，是舉其偏屬也。
　　《商書》曰：『無偏無黨，王道蕩蕩。』《商書 洪范》也。蕩蕩，平正無私。其祁奚之謂矣！解狐得舉，未得位，故曰得舉。祁午得位，伯華得官，建一官而三物成，一官，軍尉。物，事也。 
　　[疏]「建一官而三物成」。
　　○正義曰：尉、佐同掌一事，故為「建一官」也。三事成者，成其得舉、得位、得官也。官、位一也，變文相辟耳。服虔云：「所舉三賢，各能成其職事。」案解狐得舉而死，身未居職，何成事之有？
　　能舉善也夫！唯善，故能舉其類。《詩》云：『惟其有之，是以似之。』祁奚有焉。」《詩 小雅》。言唯有德之人，能舉似己者。
　　○也夫音扶，絕句。一讀以「夫」為下句首。 
　　[疏]「詩云」至「似之」。
　　○正義曰：此《小雅 裳裳者華》之篇也。其卒章云：「右之右之，君子有之。維其有之，是以似之。」


上一篇　下一篇 