總目 > 儒藏 > 春秋 > 春秋左傳正義 > 春秋左傳正義075
　　○包，必交反。其亡也，謂申包胥曰：「我必復楚國。」復，報也。申包胥曰：「勉之！子能復之，我必能興之。」及昭王在隨，申包胥如秦乞師，曰：「吳為封豕、長蛇，以薦食上國，薦，數也。言吳貪害如蛇豕。
　　○薦，在薦反。數，所角反。 
　　[疏]注「薦數也」。
　　○正義曰：《釋言》云：「薦，再也。」再亦數之義也。
　　虐始于楚。寡君失守社稷，越在草莽，使下臣告急，曰：『夷德無厭，若鄰于君，疆埸之患也。吳有楚，則與秦鄰。
　　○草莽，舊作茅，亡交反；今本多作莽，莫盪反，下同。厭，于鹽反。疆，居良反。埸音亦。逮吳之未定，君其取分焉。與吳共分其地。
　　○逮音代。分，扶問反。若楚之遂亡，君之土也。若以君靈撫之，世以事君。」撫，存恤也。秦伯使辭焉，曰：「寡人聞命矣。子姑就館，將圖而告。」對曰：「寡君越在草莽，未獲所伏，伏，猶處也。下臣何敢即安？」立依于庭牆而哭，日夜不絕聲，勺飲不入口七日。秦哀公為之賦《無衣》，《詩 秦風》。取其「王于興師，修我戈矛，與子同仇，與子偕作，與子偕行」。
　　○勺，市灼反，又音灼。為，于偽反。仇音求。 
　　[疏]「無衣」。
　　○正義曰：《無衣》，刺用兵也。秦人剌其君好攻戰，亟用兵，而不與民同欲焉。其《詩》云：「豈曰無衣？與子同袍。王于興師，修我戈矛，與子同仇。」鄭注云：「此責康公之言也。君豈嘗曰『女無衣，我與女同袍』乎？言不與民同欲也。」下注云：「君不與我同欲，而于王興師，則云『修我戈矛，與子同仇』，往伐之。剌其好攻戰。」又云：「豈曰無衣，與子同澤。王于興師，修我矛戟，與子偕作。」又云「豈曰無衣，與子同澤。王于興師，修我甲兵，與子偕行」。
　　九頓首而坐。《無衣》三章，章三頓首。秦師乃出。為明年包胥以秦師至張本。 


卷五十五 定五年，盡九年 

　卷五十五 定五年，盡九年 
　　【經】五年，春，王三月，辛亥，朔，日有食之。（無傳。） 
　　夏，歸粟于蔡。蔡為楚所圍，飢乏，故魯歸之粟。 
　　[疏]注「蔡為」至「之粟」。
　　○正義曰：《公羊傳》曰：「孰歸之？諸侯歸之。曷為不言諸侯歸之？離至不可得而序，故言我也。」《谷梁傳》亦然。賈逵取彼為說云：「不書所會後也。」杜以傳文唯言「周亟矜無資」，自解魯歸粟之意，不言諸侯歸之。諸侯或亦歸之，要此經所書，其意不及諸侯，故顯而異之，言「魯歸之粟」。
　　于越入吳。于，發聲也。 
　　[疏]注「于發聲也」。
　　○正義曰：《公羊傳》云：「『于越』者何？『越』者何？『于越』者，未能以其名通也。『越』者，能以其名通也。」其意言「越」與「于越」立文不同，事有褒貶。《左氏》無此義。越是南夷，夷言有此發聲，史官或正其名，或從其俗，「越」與「于越」，史異辭，無義例。
　　六月，丙申，季孫意如卒。 
　　秋，七月，壬子，叔孫不敢卒。無傳。 
　　冬，晉士鞅帥師圍鮮虞。 
　　【傳】五年，春，王人殺子朝于楚。（因楚亂也。終閔馬父之言。） 
　　夏，歸粟于蔡，以周亟，矜無資。亟，急也。
　　○亟，紀力反，注同。 
　　越入吳，吳在楚也。 
　　六月，季平子行東野。東野，季氏邑。
　　○行，下孟反，下「桓子行」同。還，未至，丙申，卒于房。陽虎將以<王興>璠斂，<王興>璠，美玉，君所佩。
　　○璵，本又作與，音余。璠音煩，又方煩反。斂，力驗反。 
　　[疏]注「<王興>璠」至「所佩」。
　　○正義曰：案《說文》云：「璵璠，魯之寶玉。」璵璠是一玉名。《說文》又云：「瑜，美玉」，與璵璠異也。昭公出奔之後，平子攝行君事，入宗廟，佩此玉。陽虎以平子嘗佩此玉，故將以斂之。仲梁懷不與，明此玉是君所佩也。君之所佩，故為美玉也。《玉藻》云：「公侯佩山玄玉。」此當時所佩，未必是山玄也。《玉藻》又云：「古之君子必佩玉，右徵角，左宮羽。」鄭玄云：「徵角在右，事也，民也，可以勞。宮羽在左，君也，物也，宜逸。」
　　仲梁懷弗與，懷亦季氏家臣。曰：「改步改玉。」昭公之出，季孫行君事，佩璵璠祭宗廟。今定公立，復臣位，改君步，則亦當去璵璠。
　　○去，起呂反。 
　　[疏]「改步改玉」。
　　○正義曰：步謂行也。《玉藻》云：「君與尸行接武，大夫繼武，士中武。」鄭玄云：「尊者尚徐，接武，蹈半跡；繼武，跡相及也；中武，間容跡。」是君臣步不同也。《玉藻》又云：「公侯佩山玄玉，大夫佩水蒼玉。」是君臣玉不同也。昭公之出，季氏行君事，為君行，佩君玉。及定公立，季氏復臣位，故步玉皆改矣。
　　陽虎欲逐之，告公山不狃。不狃曰：「彼為君也，子何怨焉？」不狃，季氏臣費宰子洩也。為君，不欲使僣。
　　○狃，女九反。為，于偽反，注同。洩，息列反。僣，子念反。 
　　[疏]「彼為君」。
　　○正義曰：家臣謂季氏為君，故注云「不欲使僣」。
　　既葬，桓子行東野，桓子，意如子季孫斯。及費。子洩為費宰，逆勞于郊，桓子敬之。勞仲梁懷，仲梁懷弗敬。懷時從桓子行，輕慢子洩。
　　○勞，力報反，下同。從，才用反，下「從父昆弟」、「皆從王」並同。子洩怒，謂陽虎：「子行之乎？」行，逐懷也。為下陽虎囚桓子起。 
　　申包胥以秦師至。秦子蒲、子虎帥車五百乘以救楚。五百乘，三萬七千五百人。
　　○乘，繩登反，注同。子蒲曰：「吾未知吳道。」道，猶法術。使楚人先與吳人戰，而自稷會之，大敗夫概王于沂。稷、沂皆楚地。
　　○沂，魚依反。吳人獲薳射于柏舉，薳射，楚大夫。
　　○射，食亦反，又食夜反。其子帥奔徒奔徒，楚散卒。
　　○卒，子忽反。以從子西，敗吳師于軍祥。楚地。 
　　秋，七月，子期、子蒲滅唐。從吳伐楚故。 
　　九月，夫概王歸，自立也，以與王戰，而敗，自立為吳王，號夫概。奔楚，為堂谿氏。傳終言之。
　　○谿，芳兮反，下同。吳師敗楚師于雍澨。秦師又敗吳師。吳師居麇，麇，地名。
　　○麇，九倫反，下同。子期將焚之，子西曰：「父兄親暴骨焉，不能收，又焚之，不可。」前年楚人與吳戰，多死麇中，言不可並焚。
　　○暴，步卜反。子期曰：「國亡矣，死者若有知也，可以歆舊祀，言焚吳復楚，則祭祀不廢。
　　○歆，許金反。豈憚焚之？」焚之而又戰，吳師敗。又戰于公壻之谿，楚地名。吳師大敗，吳子乃歸。囚闉輿罷。闉輿罷請先，遂逃歸。輿罷，楚大夫。請先至吳而逃歸。言吳唯得楚一大夫，復失之，所以不克。
　　○闉音因。輿音余；又作與，羊汝反。罷音皮。複，扶又反。葉公諸梁之弟後臧從其母于吳，不待而歸。諸梁，司馬沈尹戍之子葉公子高也。吳入楚，獲後臧之母。楚定，臧棄母而歸。
　　○葉，舒涉反。從，如字，又才用反。葉公終不正視。不義之。 
　　乙亥，陽虎囚季桓子及公父文伯，文伯，季桓子從父昆弟也。陽虎欲為亂，恐二子不從，故囚之。
　　○公父，音甫。而逐仲梁懷。冬，十月，丁亥，殺公何藐。藐，季氏族。
　　○藐，亡角反，一音彌小反。己丑，盟桓子于稷門之內。魯南城門。庚寅，大詛。逐公父歜及秦遄，皆奔齊。歜即文伯也。秦遄，平子姑婿也。傳言季氏之亂。
　　○詛，莊慮反。歜，昌欲反。遄，巿專反。 
　　楚子入于郢。吳師已歸。初，斗辛聞吳人之爭宮也，曰：「吾聞之：『不讓，則不和；不和，不可以遠征。』吳爭于楚，必有亂；有亂，則必歸，焉能定楚？」王之奔隨也，將涉于成臼。江夏竟陵縣有臼水，出聊屈山，西南入漢。
　　○焉，于虔反。臼，其九反。屈，其勿反，又君勿反。藍尹亹涉其帑，亹，楚大夫。
　　○藍，力甘反。亹，亡匪反。帑音奴。不與王舟。及寧，王欲殺之。寧，安定也。子西曰：「子常唯思舊怨以敗，君何效焉。」王曰：「善。使復其所，吾以志前惡。」惡，過也。王賞斗辛、王孫由于、王孫圉、鍾建、斗巢、申包胥、王孫賈、宋木、斗懷。九子皆從王有大功者。子西曰：「請舍懷也。」以初謀弒王也。
　　○舍音舍，又音赦。弒，申志反。王曰：「大德滅小怨，道也。」終從其兄，免王大難，是大德。
　　○難，乃旦反。申包胥曰：「吾為君也，非為身也。君既定矣，又何求？且吾尢子旗，其又為諸？」子旗，蔓成然也。以有德于平王，求欲無厭，平王殺之。在昭十四年。
　　○為君，于偽反，下「為身」同。厭，于鹽反。遂逃賞。王將嫁季羋，季羋辭曰：「所以為女子，遠丈夫也。鍾建負我矣。」以妻鍾建，以為樂尹。司樂大夫。
　　○遠，于萬反。妻，七計反。 
　　王之在隨也，子西為王輿服以保路，國于脾洩。脾洩，楚邑也。失王，恐國人潰散，故偽為王車服，立國脾洩，以保安道路人。
　　○脾，婢支反。洩，息列反。 
　　[疏]「王之」至「脾洩」。
　　○正義曰：王之在隨也，國內無王，子西以民無所依，恐其潰散，故偽為王之車服，以安道路之人，國于脾洩之地。于時子西蓋假稱王矣。
　　聞王所在，而後從王。王使由于城麇，于麇築城。復命，子西問高厚焉，弗知。子西曰：「不能，如辭。言自知不能，當辭勿行。 
　　[疏]「問高厚焉弗知」。
　　○正義曰：子西問由于所築麇城高厚幾何，由于不知。董遇云：問城高厚丈尺也。本或有小大者，涉下文而誤耳。
　　○「不能如辭」。
　　○正義曰：敢為不敢，如為不如，古人之語然也。僖二十二年傳云：「若愛重傷，則如勿傷；愛其二毛，則如服焉。」經傳之文，此類多矣。
　　城不知高厚小大，何知？」對曰：「固辭不能，子使余也。人各有能有不能。王遇盜于云中，余受其戈，其所猶在。」袒而視之背，曰：「此余所能也。脾洩之事，余亦弗能也。」傳言昭王所以復國，有賢臣也。
　　○袒音但。 
　　[疏]「城不」至「何知」。
　　○正義曰：王肅斷「小大何知」為句，注云：「如是小大，何所知也？」張奐《古今人論》云：「子西問城之高厚小大，而弗知也。子西怒曰：『不能則如辭。能之而不知，又何知乎？』」張奐引傳為文，「小大」上屬。杜雖無注，蓋與張同。
　　晉士鞅圍鮮虞，報觀虎之役也。三年鮮虞獲晉觀虎。 
　　【經】六年，春，王正月，癸亥，鄭游速帥師滅許，以許男斯歸。（游速，大叔子。） 
　　二月，公侵鄭。公至自侵鄭。無傳。 
　　夏，季孫斯、仲孫何忌如晉。 
　　秋，晉人執宋行人樂祁犁。稱「行人」，言非其罪。
　　○犁，力兮反，又力之反。 
　　冬，城中城。無傳。公為晉侵鄭，故懼而城之。
　　○為，于偽反。 
　　季孫斯、仲孫忌帥師圍鄆。無傳。「何忌」不言「何」，闕文。鄆貳于齊，故圍之。
　　○鄆音運。 
　　[疏]「季孫」至「圍鄆」。
　　○正義曰：鄆是魯邑，輒曰圍之，必是鄆邑叛也。三傳並無其事，不知何為而叛。明年齊人歸鄆，是叛屬齊也。
　　【傳】六年，春，鄭滅許，因楚敗也。 
　　二月，公侵鄭，取匡，為晉討鄭之伐胥靡也。胥靡，周地也。周儋翩因鄭人以作亂，鄭為之伐胥靡，故晉使魯討之。匡，鄭地。取匡不書，歸之晉。
　　○為，于偽反，注同。儋，丁甘反。翩音篇。 
　　[疏]「討鄭之伐胥靡」。
　　○正義曰：下注云「鄭伐周六邑，在魯伐鄭取匡前」，而此獨云「胥靡」者，此時須顯侵鄭之意，故言「討鄭之伐胥靡」，略言之也。但鄭伐周事，須從下文戌周發之，故傳文乃逆指下事為次也。
　　往不假道于衛。及還，陽虎使季、孟自南門入，出自東門，陽虎將逐三桓，欲使得罪于鄰國。舍于豚澤。衛侯怒，使彌子瑕追之。彌子瑕，衛嬖大夫。
　　○豚，杜孫反。嬖，必計反。公叔文子老矣，文子，公叔發。輦而如公，曰：「尢人而效之，非禮也。昭公之難，君將以文之舒鼎，衛文公之鼎。
　　○難，乃旦反。成之昭兆，寶龜。 
　　[疏]「尢人」至「非禮」。
　　○正義曰：入其國門，非也。追伐其師，亦非也。尢其非而復效之，為非禮也。下云「效小人以棄之」，即云「天將多陽虎之罪」，則公叔文子知此出入衛，明是陽虎之計，非魯公使然。「尤人」，謂尤陽虎也。
　　○「文之」至「昭兆」。
　　○正義曰：賈逵云：「舒鼎，鼎名。昭兆，寶龜。」杜依用之。蓋衛文公鑄此鼎也。其名曰「舒」，不知其故。「成之昭兆」，成公新得此龜，蓋以灼之出兆，兆文分明，故名為「昭兆」。
　　定之鞶鑑，鞶帶而以鏡為飾也。今西方羌胡猶然，古之遺服。
　　○鞶，又作盤，步丹反，又蒲官反。鑒，古暫反。苟可以納之，擇用一焉。公子與二三臣之子，諸侯苟憂之，將以為之質。為質，求納魯昭公。
　　○質音致，注同。此群臣之所聞也。今將以小忿蒙舊德，蒙，覆也。無乃不可乎？大姒之子，大姒，文王妃。
　　○大音泰。姒音似。唯周公、康叔為相睦也，而效小人以棄之，不亦誣乎？天將多陽虎之罪以斃之，君姑待之，若何？」乃止。止不伐魯師。 
　　夏，季桓子如晉，獻鄭俘也。獻此春取匡之俘。
　　○俘，芳夫反。陽虎強使孟懿子往報夫人之幣。虎欲困辱三桓，並求媚于晉，故強使正卿報晉夫人之聘。
　　○強，其丈反，注同，下皆放此。 
　　[疏]「陽虎」至「之幣」。
　　○正義曰：聘禮者，諸侯使卿聘鄰國之禮也。執圭以致君命，執璧以致享幣。其于夫人，則聘用璋，享用琮。聘君與夫人，一使兼致之，夫人不別使也。傳言「報夫人之幣」，則晉之夫人嘗有聘魯者矣。禮法，夫人不別遣使，則晉之夫人聘者，亦為晉君來聘也。經無其事，蓋遣大夫來聘，名氏不合見，經故略之也。不言報晉君，唯言「報夫人」者，桓子如晉獻鄭俘，即亦報聘晉也。桓子報聘，即亦得報夫人也。但陽虎欲困辱三桓，又欲求媚于晉，既使桓子報聘晉君，又別遣正卿報晉夫人，所以困辱三桓而重晉禮也。
　　晉人兼享之。賤魯，故不復兩設禮，明經所以不備書。
　　○複，扶又反。 
　　[疏]注「賤魯」至「備書」。
　　○正義曰：若桓子特為獻俘，懿子專為報聘，則經當兩書「如晉」，不合共文；晉人亦當兩設享禮，各待一客。今乃桓子聘晉君，懿子報夫人，則似共為一使，若賓與介然，故晉人兼享之。賤魯，故不復兩為設禮，傳言此者，明經所以不備書也。「不備書」謂不各自立文，兩書「如晉」也。若然，文十八年「公子遂、叔孫得臣如齊」，亦是經不備書，而怪此不備者，彼傳言「惠公立故，且拜葬也」，則是魯並命二卿，今行兩事，雖各有所主，而受命俱行故宜共文書之。此則桓子獻俘，並亦報聘，一卿足以兼之，懿子不須行矣。陽虎強使之行，乃是從後而去，去時不同受命，宜當別書「如晉」。止為晉人所賤，故經不復備書。正以傳言強使懿子報夫人之幣，知桓子報晉君矣。傳言「兼享之」，知其不應兼矣，以此明二人不同受命，宜應別書，略而不備書耳。
　　孟孫立于房外，謂范獻子曰：「陽虎若不能居魯，而息肩于晉，所不以為中軍司馬者，有如先君！」稱先君以徵其言，若欲使晉，必厚待之。 
　　[疏]「孟孫」至「先君」。
　　○正義曰：懿子之意，不為陽虎求官，欲使晉人知陽虎專權，為國所患。言若不得居魯而息肩于晉，示已知陽虎必將作亂而出奔也。中軍司馬，晉國大夫之最貴者。為求此官，似若欲使晉厚待之，然令晉知其情耳。諸言「有如」，皆是誓辭。稱先君以徵其言，似若欲晉必從之。
　　獻子曰：「寡君有官，將使其人，擇得其人。鞅何知焉？」獻子謂簡子曰：「魯人患陽虎矣。孟孫知其釁，以為必適晉，故強為之請，以取入焉。」欲令晉人聞虎當逃走，放強設請托之辭，因此言以入晉，令晉素知之。
　　○釁，許靳反。為之，于偽反。令，力呈反。 
　　[疏]注「欲令」至「知之」。
　　○正義曰：本意不為陽虎請官，欲令晉人知陽虎終必逃走，強設托請之辭，因此言辭以取入晉之意，欲令晉人素知陽虎之必逃。
　　四月，己丑吳大子終累敗楚舟師，終累，闔廬子，夫差兄。舟師，水戰。
　　○累，力追反，又力軌反。夫音扶。差，初佳反。獲潘子臣、小惟子二子，楚舟師之帥。
　　○惟，位悲反，本又作帷，亦如字。帥，所類反。及大夫七人。楚國大惕，懼亡。子期又以陵師敗于繁揚。陵師，陵軍。
　　○惕，他歷反。 
　　[疏]注「陵師陸軍」。
　　○正義曰：上云「舟師，水戰」，此言「陵師，陸軍」，南人謂陸為陵，此時猶然。《釋地》云：「高平曰陸，大陸曰阜，大阜曰陵。」是陵、陸，大小之異名耳。
　　令尹子西喜曰：「乃今可為矣。」言知懼而後可治。于是乎遷郢于鄀，而改紀其政，以定楚國。傳言楚賴子西以安。
　　○鄀音若。 
　　周儋翩率王子朝之徒，因鄭人將以作亂于周，儋翩，子朝余黨。鄭于是乎伐馮、滑、胥靡、負黍、狐人、闕外。鄭伐周六邑，在魯伐鄭取匡前。于此見者，為戌周起也。陽城縣西南有負黍亭。
　　○見，賢遍反，下文「見溷」並注同。為，于偽反，下同。六月，晉閻沒戍周，且城胥靡。為下天王出居姑蕕起。 
　　秋，八月，宋樂祁言于景公曰：「諸侯唯我事晉，今使不往，晉其憾矣。」樂祁告其宰陳寅。以與公言告之。
　　○使，所吏反。憾，戶暗反。陳寅曰：「必使子往。」他日，公謂樂祁曰：「唯寡人說子之言，子必往。」陳寅曰：「子立後而行，吾室亦不亡，寅知晉多門，往必有難難，故使樂祁立後而行。
　　○說音悅。難，乃旦反，下文同。唯君亦以我為知難而行也。」見溷而行。溷，樂祁子也。見于君，立以為後。
　　○溷，侯溫反，又侯困反。趙簡子逆而飲之酒于綿上，獻楊楯六十于簡子。楊，木名。
　　○飲，于鴆反。楯，食允反，又音允。陳寅曰：「昔吾主范氏，今子主趙氏，又有納焉，以楊楯賈禍，弗可為也已。知范氏必怨，將得禍。
　　○賈音古。然子死晉國，子孫必得志于宋。」以其為國死。
　　○為，于偽反，下同。范獻子言于晉侯曰：「以君命越疆而使，未致使而私飲酒，不敬二君，不可不討也。」乃執樂祁。獻子怒祁比趙氏，經所以稱行人。
　　○疆，居良反。使，所吏反，下同。比，毗志反。 
　　陽虎又盟公及三桓于周社，盟國人于亳社，詛于五父之衢。傳言三桓微，陪臣專政，為八年陽虎作亂起。
　　○亳，步各反。詛，側慮反。父音甫。衢，其俱反。 
　　冬，十二月，天王處于姑蕕，姑蕕，周地。
　　○蕕音由，一音由舊反。辟儋翩之亂也。為明年單、劉逆王起。
　　○單，音善。 
　　【經】七年，春，王正月。 
　　夏，四月。 
　　秋，齊侯、鄭伯盟于咸。衛地。
　　○咸音咸。 
　　齊人執衛行人北宮結以侵衛。稱「行人」，非使人之罪。
　　○使，所吏反。 
　　齊侯、衛侯盟于沙。結叛晉也。陽平元城縣東南有沙亭。
　　○沙如字，又星和反。 
　　大雩。無傳。過也。 
　　齊國夏帥師伐我西鄙。夏，國佐孫。 
　　九月，大雩。無傳。過也。 
　　[疏]注「過也」。
　　○正義曰：案賈逵云：「旱也。」杜言「過」者，杜以春秋旱雩，傳皆發之言「旱」。以此傳無「旱」文，故謂之「過」。如賈之所言，前既有雩，後又有雩，旱可知，不須發傳。若然，昭二十五年「上辛，大雩；季辛，又雩」，一月兩雩，旱亦可知，何須發傳言「旱甚」也？劉以賈言規杜，非也。蓋時有小旱，故傳不言旱，未應合雩，故杜云「過也」。
　　冬，十月。 
　　【傳】七年，春，二月，周儋翩入于儀栗以叛。（儀栗，周邑）。 
　　齊人歸鄆、陽關，陽虎居之以為政。鄆、陽關皆魯邑，中貳于齊，齊今歸之。不書，虎專之。
　　○中，丁仲反。 
　　夏，四月，單武公、穆公子。劉桓公文公子。敗尹氏于窮谷。尹氏復黨儋翩，共為亂也。
　　○複，扶又反。 
　　秋，齊侯、鄭伯盟于咸，徵會于衛。徵，召也。衛侯欲叛晉，屬齊、鄭也。諸大夫不可。使北宮結如齊，而私于齊侯曰：「執結以侵我。」欲以齊師懼諸大夫。齊侯從之，乃盟于瑣。瑣，即沙也。為明年涉沱捘衛侯手起。
　　○瑣，素果反。沱，徒何反。捘，子對反。 
　　齊國夏伐我。齊叛晉故。陽虎御季桓子，公斂處父御孟懿子，處父，孟氏家臣成宰公斂陽。
　　○斂，力檢反，又音廉，或音慮點反。將宵軍齊師。齊師聞之，墮，伏而待之。墮毀其軍以誘敵，而設伏兵。
　　○墮，許規反。處父曰：「虎不圖禍，而必死。」而，女也。
　　○女音汝，下文同。 
　　[疏]「處父」至「必死」。
　　○正義曰：齊人設伏待魯，若入其伏內，是為禍也。虎不謀此禍，而欲夜掩齊師，女必死。處父欲自殺之。
　　苫夷曰：「虎陷二子于難，苫夷，季氏家臣。二子，季、孟。
　　○苫，始占反。難，乃旦反。不待有司，余必殺女。」虎懼，乃還，不敗。傳言陪臣強，能自相制。季、孟不敢有心。 
　　[疏]「不待有司」。
　　○正義曰：言不待掌刑戮之有司，余必自殺女也。虎見二子以此此言，懼之，乃還，不敗。
　　冬，十一月，戊午，單子、劉子逆王于慶氏。慶氏，守姑蕕大夫。晉籍秦送王。已巳，王入于王城，已巳，十二月五日，有日無月。 
　　[疏]注「已巳」至「無月」。
　　○正義曰：此年經傳日少，上下無可考驗，杜自以《長歷》校之，已巳為十二月五日。
　　館于公族黨氏，黨氏，周大夫。
　　○黨音掌。而後朝于莊宮。莊王廟也。 
　　【經】八年，春，王正月，公侵齊。（報前年伐我西鄙。） 
　　公至自侵齊。無傳。 
　　二月，公侵齊。未得志故。 
　　三月，公至自侵齊。無傳。 
　　曹伯露卒。無傳。四年盟皋鼬。
　　○鼬，由又反。 
　　[疏]注「四年盟皋鼬」。
　　○正義曰：露以昭二十八年即位，三十二年諸侯之大夫盟于狄泉，魯、曹俱在，時以未告公而公薨，故不書于經。杜蓋以此故不數之。「四年盟皋鼬」，四年二月，陳侯吳卒，其年盟于皋鼬。自爾以來，唯有此盟耳。
　　夏，齊國夏帥師伐我西鄙。 
　　公會晉師于瓦。瓦，衛地。將來救魯，公逆會之。東郡燕縣東北有瓦亭。
　　○國夏，戶雅反，年末注同。瓦，顏寡反。燕音煙。 
　　公至自瓦。無傳。 
　　秋，七月，戊辰，陳侯柳卒。無傳。四年盟皋鼬。
　　○柳，力久反，本或作抑。 
　　晉士鞅帥師侵鄭，遂侵衛。兩事，故曰「遂」。 
　　葬曹靖公。無傳。 
　　[疏]「靖公」。
　　○正義曰：諡法：共以解曰靖。
　　九月，葬陳懷公。無傳。三月而速葬。 
　　[疏]「懷公」。
　　○正義曰：諡法：慈仁短折曰懷。
　　季孫斯、仲孫何忌帥師侵衛。 
　　冬，衛侯、鄭伯盟于曲濮。無傳。結叛晉。曲濮，衛地。
　　○濮音卜。 
　　從祀先公。從，順也。先公，閔公、僖公也。將正二公之位次，所順非一。親盡，故通言先公。 
　　[疏]注「從順」至「先公」。
　　○正義曰：傳言「順祀」，是「從」為「順」也。文二年「大事于太廟，躋僖公」，升僖于閔上。閔先為君，退在僖下，是逆也。今升閔在僖上，依其先後，是順也。廟主失次，唯此二公，故知「從祀先公」，唯閔、僖耳。「躋僖公」指僖言之，此不指言「升閔」者，彼所升者，上升僖公之一神，不得不指言僖公也。今從祀之時，閔、僖俱得正位，且以親盡，故通言先公。此言「從祀」，「躋僖公」不言「逆祀」者，此「從祀」因「躋僖公」之文故得略言「從祀」至「于躋僖」，公文無所系，不知逆祀何公。且見是親廟，不可言先公，故指僖言之而言「躋」也。然則此以親盡，故通言先公。下桓宮、僖宮災，彼亦親盡，言桓、僖者，彼據災之所在，須指言其處，與此體例不同。
　　盜竊寶玉大弓。盜，謂陽虎也。家臣賤，名氏不見，故曰「盜」。寶玉，夏后氏之璜。大弓，封父之繁弱。
　　○見，賢遍反。璜音黃。父音甫。 
　　[疏]注「盜謂」至「繁弱」。
　　○正義曰：傳言「陽虎取寶玉、大弓以出」，是盜謂陽虎也。《公羊傳》曰：「盜者孰謂？謂陽虎也。陽虎者，曷為者也？季氏之宰也。季氏之宰，則微者也，惡乎得國寶而竊之？陽虎專季氏，季氏專魯國。」其說將殺季氏，亦與《左傳》大同。《春秋》之例，再命之卿始得名氏書經。陽虎，季氏家臣，以賤，名氏不見，故書曰「盜」。盜者，賤人之稱也。此寶玉、大弓必是國之重寶，歷世掌之，故自劉歆以來，說《左氏》者皆以為夏后氏之璜，封父之繁弱，成王所以分魯公也。《公羊傳》曰：「寶者何？璋制白，弓繡質，龜青純。」彼不知魯有先王分器，繆為言耳。且所盜無龜，知其並是妄也。
　　【傳】八年，春，王正月，公侵齊，門于陽州。（攻其門。）士皆坐列，（言無斗志。）曰：「顏高之弓六鈞。」（顏高，魯人。三十斤為鈞，六鈞，百八十斤。古稱重，故以為異強。
　　○鈞音均。稱，只證反。強，其丈反。） 
　　[疏]注「顏高」至「異強」。
　　○正義曰：《漢書 律歷志》云：「量者，龠、合、升、斗、斛也。本起黃鍾之龠，以子谷秬黍中者千有二百實其龠。合龠為合，十合為升，十升為斗，十斗為斛，而五量嘉矣。權者，銖、兩、斤、鈞、石也。本起黃鍾之重。一龠容千二百黍，重十二銖，兩之為兩，十六兩為斤，三十斤為鈞，四鈞為石，而五權謹矣。」由此而言，龠之所容，重十二銖，合龠為合，兩之為兩，則合重一兩，升重十兩，斗重百兩，斛重千兩。計六鈞有一百八十斤，合為二千八百八十兩，于量為重兩斛八斗八升。計今人用弓，此亦未為彊矣。而魯人傳而觀之，故杜以為古稱重，故以為異強。計古稱亦準黃鍾之重為之，而得重于今者，權量之起，本自黃鍾，而世俗不同，每有改易。傳稱齊舊四量，陳氏皆加一焉，是其不必常依古也。近世以來，或輕或重。魏齊斗稱，于古二而為一；周隨斗稱，于古三而為一，則古時亦當然。杜言古者，謂此顏高之時為古耳，非言自古稱皆重也。
　　皆取而傳觀之。陽州人出，顏高奪人弱弓，籍丘子鉏擊之，與一人俱斃。子鉏，齊人。斃，僕也。
　　○傳，直專反。鉏，仕居反。與一人俱斃，婢世反；顏高與一人俱為子鉏所擊而僕。僕音赴，又蒲北反；孫炎云：前覆曰僕。偃，且射子鉏，中頰，殪。子鉏死。
　　○且，如字。射，食亦反，下同。中，丁仲反，下同。頰，古協反。殪，于計反，死也。言顏高雖為子鉏所擊偃仆，且射子鉏中頰而死，言其善射也。一讀且，音子余反，云：偃且，人姓名也。檢《世族譜》無此人，一讀者非也。 
　　[疏]「俱斃」至「頰殪」。
　　○正義曰：《釋言》云：「斃，僕也。」孫炎曰：「前覆曰僕。」《吳越春秋》稱要離謂吳王夫差曰：「臣迎風則偃，背風則僕。」然則僕是前覆，偃是卻倒。此顏高被擊而僕，乃轉而仰。且射子鉏猶死，言其善射之功然也。
　　顏息射人中眉，顏息，魯人。退曰：「我無勇，吾志其目也。」以自矜。師退，冉猛偽傷足而先。猛，魯人，欲先歸。其兄會乃呼曰：「猛也殿！」會見師退而猛不在列，乃大呼詐言，猛在後為殿。傳言魯無軍政。
　　○呼，火故反，注同。殿，丁電反，注同。 
　　二月，己丑，單子伐谷城，劉子伐儀栗。討儋翩之黨。谷城在河南縣西。
　　○單音善。儋，丁甘反。翩音篇。辛卯，單子伐簡城，劉子伐盂，以定王室。傳終王室之亂。
　　○盂音于。 
　　趙鞅言于晉侯曰：「諸侯唯宋事晉，好逆其使，猶懼不至；今又執之，是絕諸侯也。」將歸樂祁，士鞅曰：「三年止之，無故而歸之，宋必叛晉。」執樂祁在六年。
　　○好，呼報反。使，所吏反。獻子私謂子梁獻子，范鞅。子梁，樂祁。曰：「寡君懼不得事宋君，是以止子。子姑使溷代子。」溷，樂祁子。
　　○溷，侯溫反，又侯困反。子梁以告陳寅。陳寅曰：「宋將叛晉，是棄溷也，不如待之。」留待，勿以子自代。樂祁歸，卒于大行。大行，晉東南山。
　　○大音泰。行，戶郎反，一音衡。士鞅曰：「宋必叛，不如止其尸以求成焉。」乃止諸州。州，晉地。為明年宋公使樂大心如晉張本。 
　　公侵齊，攻廩丘之郛。郛，郭也。
　　○廩，力甚反。郛，芳夫反。主人焚沖，沖，戰車。
　　○沖，昌容反；《說文》作<車童>，云：「陷陣車也。」或濡馬褐以救之，馬褐，馬衣。
　　○濡，人于反。褐，戶葛反。遂毀之。毀郛。主人出，師奔。攻郛人少，故遣後師走往助之。 
　　[疏]「主人出師奔」。
　　○正義曰：賈逵以為，主人出，魯師奔走而卻退，言魯無戰備也。劉炫云：「杜亦不勝舊。今杜必異于賈，以為後師奔走往助之者，若如賈言，魯師奔走，則是被敗而還，下傳陽虎何得云『猛在此，必敗』？明其于時不敗，故猛得逐廩丘之人，是賈言非也。」
　　陽虎偽不見冉猛者，曰：「猛在此，必敗。」陽州之役，猛先歸之。言若在此，必復敗。
　　○複，扶又反。猛逐之，顧而無繼，偽顛。逐廩丘人。虎曰：「盡客氣也。」言皆客氣，非勇。
　　○客，苦百反。 
　　苫越生子，將待事而名之。苫越，苫夷。
　　○苫，戎占反。陽州之役獲焉，名之曰陽州。欲自比僑如。
　　○僑，其驕反。 
　　夏，齊國夏、高張伐我西鄙。報上二侵。晉士鞅、趙鞅、荀寅救我，救不書，齊師已去，未入竟。
　　○竟音境。 
　　[疏]注「救不」至「入竟」。
　　○正義曰：《春秋》諸侯相救，皆書于經，此救亦當書之。不書者，齊師聞晉來救，已去魯地，晉師未入魯竟，不成為救，故不書也。「公會晉師于瓦」，瓦是衛地，公往衛地會晉師，是其未入竟也。
　　公會晉師于瓦，范獻子執羔，趙簡子、中行文子皆執雁。魯于是始尚羔。獻子，士鞅也。簡子，趙鞅也。中行文子，荀寅也。禮，卿執羔，大夫執雁，魯則同之，令始知執羔之尊也。卿不書，禮不敵公，史略之。
　　○行，戶郎反。 
　　[疏]注「禮卿」至「略之」。
　　○正義曰：「禮，卿執羔，大夫執雁」《周禮 大宗伯》文也。「魯則同之」，蓋命卿與大夫俱執雁，今見士鞅執羔，始知執羔之尊，于是方始尚羔，令卿執之。記禮廢之久也。傳言「于是始尚羔」，必往前不執羔矣。但往前所執難知，先儒各以意說。賈逵云：「周禮，公之孤四命執皮帛，卿三命執羔，大夫再命執雁。魯廢其禮，三命之卿皆執皮帛，至是乃始復禮尚羔。」案《周禮》、《禮記》皆言「卿執羔，大夫執雁」，並以爵斷，不依命數，賈何以討命高下，妄稱禮乎？傳言「始尚羔」者，當謂舊賤羔而今尊之耳。若本僣孤禮，皆執皮帛，當云「始復用羔」，不得云「尚」也。若改僣從禮，得名為「尚」，則初獻六羽，何以不言「始尚六佾」也？以「尚」言之，足知魯卿舊執非皮帛矣。鄭眾云：「天子之卿執羔，大夫執雁。諸侯之卿當天子之大夫，故傳曰『唯卿為大夫』，當執雁。而執羔，僣天子之卿也。魯人效之，而始尚羔，記禮所從壞。」案禮、傳及記，天子之臣與諸侯之臣所執，無異文也。《周禮 掌客》，凡諸侯之禮，上公及侯伯之下皆云「卿相見以羔」，是諸侯之卿執羔不執雁。又《士相見》者，諸侯之臣相見之禮也，經曰：「下大夫相見以雁，上大夫相見以羔。」是諸侯之卿必執羔矣，安在于諸侯之卿當天子之大夫乎？是則背明文而用肺腸也。天子諸侯之臣所異者，士相見之禮，羔雁皆云「飾之以布」，而《曲禮》云：「飾羔雁者以繢。鄭玄云：「此為諸侯之臣與天子之臣異也。」然則天子之臣衣之以布，而又畫之；諸侯之臣則用布不畫，所異唯此而已，其執不為異也。傳文之乖于禮者，爵是卿也，皆當執羔，趙鞅、荀寅不應執雁。此是當時之失，失于逼下，以晉卿失于逼下，魯卿不應僣上，益明賈言魯卿舊執皮帛非其義矣。魯人于是始知執羔為尊，或亦效晉唯上卿一人獨執羔耳，未必即能如禮諸卿皆執羔也。此經言「公會晉師」，不言公會士鞅。僖二十九年傳曰：「在禮，卿不會公侯，會伯子男可也。」故杜云：「卿不書，禮不敵公，史略之。」劉炫云：「案宣元年『會晉師于棐林，伐鄭』，杜云趙盾稱師，取于師會，故稱師。何知此非亦以師會故稱師，而云禮不敵公略稱師乎？」今知不然者，以宣元年諸侯俱在，又文連「伐鄭」，故言「師會」，此則公之獨會晉師，又無征伐之事，故以為卿不書，禮不敵公，史略之。劉以此與宣元年並取于師會，以規杜氏，非也。
　　晉師將盟衛侯于鄟澤，自瓦還，就衛地盟。
　　○鄟音專，又巿轉反；本亦作鄟，音同。趙簡子曰：「群臣誰敢盟衛君者？」前年衛叛晉屬齊，簡子意欲摧辱之。涉佗、成何曰：「我能盟之。」二子，晉大夫。
　　○佗，徒何反。衛人請執牛耳。盟禮，尊者蒞牛耳，主次盟者。衛侯與晉大夫盟，自以當蒞牛耳，故請之。 
　　[疏]注「盟禮」至「故請」。
　　○正義曰：盟用牛耳，卑者執之，尊者蒞之。「請執牛耳」，請使晉大夫執牛耳。《周禮 戎右》云：「盟則讚牛耳。」鄭玄云：「謂尸盟者割牛耳取血助為之，尸盟者執之。」襄二十七年傳曰：「諸侯盟小國，固必有尸盟者。」是小國主備辦盟具，宜執牛耳。哀十七年傳曰：「公會齊侯盟于蒙。孟武伯問于高柴曰：『諸侯盟，誰執牛耳？』季羔曰：『鄫衍之役，吳公子姑曹；發陽之役，衛石魋。』武伯曰：『然則彘也。』」鄫行吳為盟主，不知盟禮當令小國執牛耳，而自使其臣執之。濮陽宋、魯、衛三國，衛為小；蒙則齊、魯二國，魯為小，皆是以小國執牛耳，而尊者蒞之，以王次同盟者。今衛侯與晉大夫盟，自以當為盟主，宜蒞牛耳，故請晉大夫使執之。
　　成何曰：「衛，吾溫、原也。焉得視諸侯？」言衛小，可比晉縣，不得從諸侯禮。
　　○焉，于虔反。將歃，涉佗捘衛侯之手，及捥。捘，擠也。血至捥。
　　○歃，所洽反。捘，子對反。捥，烏喚反。擠，多計反，一音子禮反；《說文》云：「排也」。 
　　[疏]注「捘擠也」。
　　○正義曰：《說文》云：推，排也。排，擠也。捘是推排之意，故為擠也。昭十三年傳言「擠于溝壑」，謂被推入坑也。
　　衛侯怒，王孫賈趨進賈，衛大夫。曰：「盟以信禮也。信，猶明也。有如衛君，其敢不唯禮是事，而受此盟也？」言晉無禮，不欲受其盟。衛侯欲叛晉，而患諸大夫。王孫賈使次于郊，大夫問故。問不入故。公以晉詬語之，詬，恥也。
　　○詬，呼豆反。語，魚據反。且曰：「寡人辱社稷，其改卜嗣，寡人從焉。」使改卜他公子以嗣先君，我從大夫所立。大夫曰：「是衛之禍，豈君之過也？」公曰：「又有患焉，謂寡人『必以而子與大夫之子為質』。」為質于晉。
　　○質音致，注及下同。大夫曰：「苟有益也，公子則往，群臣之子敢不皆負羈絏以從？」將行，王孫賈曰：「苟衛國有難，工商未嘗不為患，使皆行而後可。」欲以激怒國人。
　　○絏，息列反。從，才用反。下說「從弟」、下「從者」同。難，乃旦反。激，古狄反。公以告大夫，乃皆將行之。行有日有期日。公朝國人，使賈問焉，曰：「若衛叛晉，晉五伐我，病何如矣？」皆曰：「五伐我，猶可以能戰。」賈曰：「然則如叛之，病而後質焉，何遲之有？」乃叛晉。晉人請改盟，弗許。 
　　秋，晉士鞅會成桓公侵鄭，圍蟲牢，報伊闕也。桓公，周卿士。不書，監帥不親侵也。六年鄭伐周闕外，晉為周報之。
　　○監，古銜反。為，于偽反，下同。遂侵衛。討叛。 
　　九月，師侵衛，晉故也。魯為晉討衛。 
　　季寤、季桓子之弟。
　　○寤，五故反。公鉏極、公彌曾孫，桓子族子。公山不狃費宰。
　　○狃，女九反。皆不得志于季氏，叔孫輒無寵于叔孫氏，輒，叔孫氏之庶子。叔仲志不得志于魯，志，叔孫帶之孫，皆為國人所薄。故五人因陽虎。陽虎欲去三桓，以季寤更季氏，代桓子。
　　○去，起呂反。更音庚，舊古孟反，下皆同。以叔孫輒更叔孫氏，代武叔。已更孟氏。陽虎自代懿子。冬，十月，順祀先公而祈焉。將作大事，欲以順祀取媚。辛卯，禘于僖公。辛卯，十月二日。不于太廟者，順祀之義，當退僖公，懼于僖神，故于僖廟行順祀。
　　○禘，大計反。 
　　[疏]「禘于僖公」。
　　○正義曰：《釋例》曰：「大祭于太廟，以審定昭穆，謂之禘。禘于太廟，禮之常也。各于其宮，時之為也。雖非三年大祭而書『禘』，用禘禮也。」然則禘者，審定昭穆之祭也。今為順祀而禘于僖公，則是並取先公之主，盡入僖廟，而以昭穆祭之，是為周禘禮也。計禘禮當于太廟，今就僖廟為禘者，順祀之義，退僖升閔，懼于僖公之神，故于僖廟行禘禮，使先公之神遍知之。禮，祭尊可以及卑，後世之主宜上徙太廟而食，今徙上世之主下入僖廟祀之，當時所為，非正禮也。昭二十五年禘于襄公，義亦然也。
　　壬辰，將享季氏于蒲圃而殺之，戒都車曰：「癸巳至。」都邑之兵車也。陽虎欲以壬辰夜殺季孫，明日癸巳，以都車攻二家。
　　○圃，布五反。成宰公斂處父告孟孫曰：「季氏戒都車，何故？」孟孫曰：「吾弗聞。」處父曰：「然則亂也。必及于子，先備諸。」與孟孫以壬辰為期。處父期以兵救孟氏。壬辰，先癸巳一日。
　　○先癸，悉薦反。陽虎前驅，林楚御桓子，虞人以鈹、盾夾之，陽越殿。越，陽虎從弟。
　　○鈹，普皮反。盾，食允反，又音允。夾，古洽反。殿，丁見反。將如蒲圃，桓子咋謂林楚咋，暫也。
　　○咋，仕詐反。曰：「而先皆季氏之良也，爾以是繼之。」欲使林楚免已于難，以繼其先人之良。
　　○難，乃旦反，下同。 
　　[疏]「而先」至「繼之」。
　　○正義曰：而，女也。言女先祖以來，皆為季氏忠良之臣。女今不良，反以是殺我之事繼續之。
　　對曰：「臣聞命後。後，猶晚。陽虎為政，魯國服焉，違之徵死，死無益于主。」桓子曰：「何後之有？而能以我適孟氏乎？」對曰：「不敢愛死，懼不免主。」桓子曰：「往也！」言必往。孟氏選圉人之壯者三百人，以為公期築室于門外。實欲以備難，不欲使人知，故偽築室于門外，因得聚眾。公期，孟氏支子。
　　○圉，魚呂反。為，于偽反。林楚怒焉，及衢而騁。騁，馳也。
　　○騁，敕領反。陽越射之，不中。築者闔門。季孫既得入，乃閉門。
　　○射，食亦反，下同。中，丁仲反。闔，戶臘反。有自門間射陽越，殺之。陽虎劫公與武叔，武叔，叔孫不敢之子州仇也。
　　○劫，居業反。仇音求。以伐孟氏。公斂處父帥成人自上東門入，魯東城之北門。與陽氏戰于南門之內，弗勝；又戰于棘下，城內地名。陽氏敗。陽虎說甲如公宮，取寶玉、大弓以出，舍于五父之衢，寢而為食。其徒曰：「追其將至。」虎曰：「魯人聞余出，喜于徵死，何暇追余？」徵，召也。陽虎召季氏于蒲圃，將欲殺之，今得脫，必喜，故言喜于召死。
　　○說，本又作稅，同，他活反。得脫，徒活反，又他活反。 
　　[疏]注「徵召」至「召死」。
　　○正義曰：「徵，召也」，《釋言》文。陽虎召季孫欲殺之，今既得脫，魯人歡喜季孫免于召死之事，何暇追我？劉炫云：「陽虎召孫欲殺之，則召季孫為召死。季孫得脫，必大喜。魯人聞我出去，喜于召死，言人人皆喜于季孫。」
　　從者曰：「嘻！速駕，公斂陽在。」嘻，嘆聲。
　　○嘻，許其反。公斂陽請追之，孟孫弗許。畏陽虎。陽欲殺桓子，欲因亂討季氏，以強孟氏。孟孫懼而歸之。不敢殺。子言辯舍爵于季氏之廟而出。子言，季寤。辨，猶周徧也。徧告廟飲酒，示無懼。
　　○言辨，音遍，注徧同。舍，如字。陽虎入于讙、陽關以叛。叛不書，略家臣。
　　○讙音歡。 
　　鄭駟歂嗣子大叔為政。歂，駟乞子子然也。為明年殺鄧析張本。
　　○歂，巿專反。析，星歷反。 
　　【經】九年，春，王正月。 
　　夏，四月，戊申，鄭伯蠆卒。無傳。四年盟皋鼬。
　　○蠆，敕邁反。 
　　[疏]注「四年盟皋鼬」。
　　○正義曰：蠆以昭二十九年即位，三十二年，大夫盟于狄泉，以未告公而公薨，故不數。
　　得寶玉、大弓。弓、玉，國之分器，得之足以為榮，失之足以為辱，故重而書之。
　　○分，扶問反。 
　　六月，葬鄭獻公。無傳。三月而葬，速。 
　　[疏]「獻公」。
　　○正義曰：諡法：「博聞多能曰獻。」
　　秋，齊侯、衛侯次于五氏。五氏，晉地。不書伐者，諱伐盟主，以次告。 
　　[疏]注「五氏」至「次告」。
　　○正義曰：傳言齊侯伐晉夷儀，乃與衛侯次于五氏。次既告，則伐亦應告，故杜以為諱伐盟主，直以次告。知非不告伐故不書者，若全不告魯，容可不以伐告。今既以次告魯，何意告次不告伐？明以衛新叛晉，又魯與晉親，故恥以伐告，唯告次耳。劉炫以為不告伐故不書，而規杜氏，非也。
　　秦伯卒。無傳。不書名，未同盟。 
　　冬，葬秦哀公。無傳。 
　　【傳】九年，春，宋公使樂大心盟于晉，且逆樂祁之尸。辭，偽有疾。乃使向巢如晉盟，且逆子梁之尸。（巢，向戌曾孫。
　　○向，舒亮反。）子明謂桐門右師出，（子明，樂祁之子溷也。右師，樂大心，子明族父也。右師往到子明舍，子明逐使出門去。）曰：「吾猶衰絰，而子擊鍾，何也？」（忿其不逆父喪，因責其無同族之恩。
　　○衰，七雷反。絰，田結反，下同。）右師曰：「喪不在此故也。」既而告人曰：「已衰絰而生子，余何故舍鍾？」（已，子明也。
　　○舍音舍。）子明聞之，怒，言于公曰：「右師將不利戴氏，（樂氏，戴公族。）不肯適晉，將作亂也。不然，無疾。」乃逐桐門右師。（逐之在明年，終叔孫昭子之言。） 
　　鄭駟歂殺鄧析，而用其《竹刑》。鄧析，鄭大夫。欲改鄭所鑄舊制，不受君命，而私造刑法，書之于竹簡，故云「竹刑」。 
　　[疏]注「鄧析」至「竹刑」。
　　○正義曰：昭六年子產鑄刑書于鼎，今鄧析別造《竹刑》，明是改鄭所鑄舊制。若用君命遣造，則是國家法制，鄧析不得獨專其名，知其不受君命而私造刑書，書之于竹，謂之《竹刑》。駟歂用其刑書，則其法可取，殺之不為作此書也。下云「棄其邪可也」，則鄧析不當私作刑書而殺，蓋別有當死之罪，駟歂不矜免之耳。
　　君子謂：「子然于是不忠。苟有可以加于國家者，棄其邪可也。加，猶益也。棄，不責其邪惡也。
　　○邪，似嗟反，注同。 
　　[疏]「君子」至「可也」。正義曰：《周禮 小司寇》：「以八辟麗邦法，附刑罰。三曰議賢之辟，四曰議能之辟。」鄭玄云：「賢謂有德行者，能謂有道藝者。《春秋傳》曰：『夫謀而鮮過，能訓不倦者，叔向有焉，社稷之固也，猶將十世宥之，以勸能者。今壹不免其身，以棄社稷，不亦惑乎？』」是賢能之人，當議其罪狀，可赦則赦之。今鄧析制刑，有益于國，即是有能者，殺有能之人，是不忠之臣，君子謂子然于是為不忠也。國之臣民，誠有可以加益于國家者，取其善處，棄其邪惡可也，雖知其邪，當棄而不責，所以勸勉人，使學為善能也。
　　《靜女》之三章，取彤管焉。《詩 邶風》也。言《靜女》三章之詩，雖說美女，義在彤管。彤管，赤管筆。女史記事規誨之所執。
　　○彤，徒冬反。邶音佩。說音悅。 
　　[疏]「詩鷽」至「所執」。
　　○正義曰：《邶風 靜女》之篇也。于時衛君無道，夫人無德。衛人欲得貞靜之女以配國君，易去無德之夫人也。篇有三章，其一章云：「靜女其姝，俟我于城隅。」其二章云：「靜女其孌，貽我彤管。」彤管者，筆赤管也。必用赤者，示其以赤心正人也。古者后夫人必有女史執赤管之筆，記妃妾善惡。彤管之法，所以規誨人君也。《靜女》三章之詩，雖說美女之事，事之常耳，無可特善。彤管記事，乃是婦人之大法，本錄《靜女》詩者，止為彤管之言可取，故全篇取之，不棄上下之二章也。其女史所書之事，《毛傳》有其略也。《毛傳》云：「古者后夫人必有女史彤管之法，史不記過其罪殺之。后妃群妾，以禮御于君所，女史書其日月，授之以環，以進退之。生子月辰，則以金環退之；當御者，以銀環進之，著于左手，既御，著于右手。事無大小，記以成法。」
　　《竿旄》『何以告之』，取其忠也。《詩 鄘風》也。錄《竿旄》詩者，取其中心原告人以善道也。言此二詩，皆以一善見采，而鄧析不以一善存身。
　　○竿旄，音干，下音毛。鄘音容。 
　　[疏]注「詩鄘」至「存身」。


上一篇　下一篇 