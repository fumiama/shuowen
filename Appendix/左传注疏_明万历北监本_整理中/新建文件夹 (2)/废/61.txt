總目 > 儒藏 > 春秋 > 春秋左傳正義 > 春秋左傳正義061
　　○孺，而樹反，本亦作孺。長，丁丈反。而相吾室，欲兼我也。」兼，並也。授甲，將攻之。陳桓子善于子尾，亦授甲，將助之。或告子旗，子旗不信，則數人告。將往，又數人告于道，遂如陳氏。桓子將出矣，聞之而還，聞子旗至。
　　○數，色主反，下同。 
　　[疏]「將往」至「陳氏」。
　　○正義曰：將往子良之家也，又數人告，不復敢向子良之家，遂如陳氏。服虔云：「將往者，欲往到陳氏問助子良攻我意」，謬甚也。
　　游服而逆之，去戎備，著常游戲之服。
　　○去，起呂反。著，張略反。請命。問桓子所至。對曰：「聞彊氏授甲將攻子，子聞諸？」曰：「弗聞。」「子盍亦授甲？無宇請從。」無宇，桓子名。
　　○盍，胡臘反，下同。從，才用反。子旗曰：「子胡然？彼孺子也，吾誨之，猶懼其不濟，吾又寵秩之。謂為之立宰。其若先人何？子盍謂之？謂之使無攻我。《周書》曰：『惠不惠，茂不茂。』《周書 康誥》也。言當施惠于不惠者，勸勉于不勉者，茂，勉也。康叔所以服弘大也。」服，行也。桓子稽顙曰：「頃、靈福子，頃公、靈公，樂氏所事之君。
　　○稽音啟。顙，素黨反。 
　　[疏]注「周書」至「勉也」。
　　○正義曰：周公戒康叔，當施惠于不肯施惠者，勸勉其不能勉力者。今子良不能勉力為善，欲令桓子勸勉之，故引此書也。「茂，勉也」，《釋詁》文。
　　○「頃」。
　　○正義曰：諡法：「祗動追懼曰頃。」
　　吾猶有望。」望子旗惠及己。遂和之如初。和欒、高二家。陳公子招歸罪于公子過而殺之。言招所以不死而得放。九月，楚公子棄疾帥師奉孫吳圍陳，孫吳，悼大子偃師之子惠公。宋戴惡會之。戴惡，宋大夫。冬，十一月，壬午，滅陳。壬午，十月十八日。傳言十一月，誤。 
　　[疏]注「壬午」至「月誤」。
　　○正義曰：杜以《長歷》校之，十月乙丑朔，十八日得壬午也。十一月無壬午。經書十月，歷與經合，知傳言十一月者，誤也。
　　輿嬖袁克，殺馬毀玉以葬。輿，眾也。袁克，嬖人之貴者，欲以非禮厚葬哀公。 
　　[疏]注「輿眾」至「哀公」。
　　○正義曰：就眾嬖之內，特舉袁克之名，知克是嬖人之貴者也。葬無殺馬毀玉之法，知欲以非禮厚葬哀公也。服虔云：「一曰：馬，陳侯所乘馬。玉，陳侯所佩玉。故殺馬毀玉，不欲使楚得之。」事亦有似。知不然者，楚既滅陳，則為已有，克不能私藏馬玉欲殘毀之，故不從。
　　楚人將殺之，請寘之。置馬、玉。
　　○寘，之豉反。既又請私，私盡君臣恩。私于幄，加絰于顙而逃。幄，帳也。逃，不欲為楚臣。
　　○幄，于角反。絰，直結反。使穿封戌為陳公，戌，楚大夫。滅陳為縣，使戌為縣公。
　　○穿音川。戍音恤。曰：「城麇之役，不諂。成麇役在襄二十六年。戍與靈王爭皇頡。
　　○麇，九倫反，注同。諂，敕檢反。頡，戶結反。侍飲酒于王。王曰：「城麇之役，女知寡人之及此，女其辟寡人乎？」及此，謂為王。
　　○女音汝，下同。對曰：「若知君之及此，臣必致死禮，以息楚國。」息，寧靜也。晉侯問于史趙曰：「陳其遂亡乎？」對曰：「未也。」公曰：「何故？」對曰：「陳，顓頊之族也。陳祖舜，舜出顓頊。
　　○顓音專。頊，許玉反。歲在鶉火，是以卒滅，陳將如之。顓頊氏以歲在鶉火而滅，火盛而水滅。
　　○鶉，巿春反。 
　　[疏]「對曰」至「楚國」。
　　○正義曰：致死禮者，欲為郟敖致死殺靈王也。穿封戌既臣事靈王，而為此悖言，追恨不殺君者，以明在君為君之義，見巳忠直。若如今日有人欲謀靈王，巳必致死殺之，此對是諂，非悖也。
　　○注「顓頊」至「水滅」。
　　○正義曰：顓頊崩年，歲星在鶉火之次，于時猶有書專言之，故史趙得而知也。歲星，天之貴神，所在必昌。鶉火得歲而火益盛，火盛而水滅。顓頊水德，故以此年終也。陳是顓頊之族，故知滅將如之，亦當歲在鶉火，陳乃滅也。史趙別有以知，假此而為言耳。不可一準此言，以驗國之興滅。
　　今在析木之津，猶將復由。箕、斗之間有天漢，故謂之析木之津。由，用也。
　　○析，星歷反。複，扶又反，一音服。 
　　[疏]注「箕斗」至「用也」。
　　○正義曰：析木之津，于十二次為位在寅也。《釋天》云：「析木之津，箕斗之間漢津也。」孫炎曰：「析別水木以箕、斗之間，是天漢之津也。」劉炫謂是天漢，即天河也。天河在箕、斗二星之間，箕在東方木位，斗在北方水位。分析水、木，以箕星為隔。隔河須津梁以渡，故謂此次為析木之津也。不言析水而言析木者，此次自南而盡北，故依此次而名析木也。襄三十年傳稱「歲星在娵訾之口，其明年乃及降婁」。歲星歲行一次，降婁距此九年，故此年歲在析木之津也。「由，用」，《釋詁》文。言將用是而更興。
　　且陳氏得政于齊，而後陳卒亡。物莫能兩盛。自幕至于瞽瞍，無違命。幕，舜之先。瞽瞍，舜父。從幕至瞽瞍間，無違天命廢絕者。
　　○幕音莫。瞽音古。瞍，素口反。 
　　[疏]注「幕舜」至「絕者」。
　　○正義曰：《魯語》云：「幕，能師顓頊者也，有虞氏報焉。」孔晁云：幕能修道，功不及祖，德不及宗，故每于歲之大烝而祭焉，謂之報。言虞舜祭幕，明幕是舜先，不知去舜遠近也。《帝系》云：「顓頊生窮蟬，窮蟬生敬康，敬康生句芒，句芒生蟜牛，蟜牛生瞽瞍。」亦不知幕于蟜牛以前是誰名字之異也。「從幕至瞽叟，無違天命廢絕」，言其不絕世，繼嗣相傳，以至舜也。觀傳此文，瞽叟以前，似有國土。而《尚書 序》云：「虞舜側微」，孔安國云：「為庶人，故微賤。」經云「有鰥在下，曰虞舜」，明是下賤矣。蓋至瞽叟，始失國耳。此久遠之事，不可知也。
　　舜重之以明德，寘德于遂，遂，舜後，蓋殷之興，存舜之後而封遂，言舜德乃至于遂。
　　○重，直用反。 
　　[疏]注「遂舜」至「于遂」。
　　○正義曰：三年傳云：「箕伯、直柄、虞遂、伯戲」，則遂在直柄之後，故云蓋殷興，存舜之後而封之也。言舜有明聖之德，其德流及于遂，故言「寘德于遂」。寘，置也，置此德于遂身，令使遂有德也。
　　遂世守之。及胡公不淫，故周賜之姓，使祀虞帝。胡公滿，遂之後也，事周武王，賜姓曰媯，封諸陳，紹舜後。
　　○媯，九危反。 
　　[疏]注「胡公」至「舜後」。正義曰：胡公封陳之由，襄二十五年傳巳具之矣。《世本》：「舜姓姚氏。」哀元年傳稱：夏後少康奔虞，虞思妻之以二姚。虞思，猶姓姚也。至胡公，周乃賜姓為媯耳。因昔虞舜居媯水，故周賜以媯為姓也。《陳世家》言「舜居媯汭，其後因姓媯氏」，謂胡公之前巳姓媯矣，是馬遷之妄也。
　　臣聞盛德必百世祀，虞之世數未也。繼守將在齊，其兆既存矣。」言陳氏興盛于齊，形兆巳見。
　　○見，賢遍反。 
　　[疏]「其兆既存矣」。
　　○正義曰：陳氏世世益賢，而位漸高，有恩德而得民意，其有國之徵兆既存在矣，言可知也。 



卷四十五 昭九年，盡十二年 

　卷四十五 昭九年，盡十二年 
　　【經】九年，春，叔弓會楚子于陳。（以事往，非行會禮。） 
　　[疏]注「以事」「會禮」。
　　○正義曰：此與宣十五年」公孫歸父會楚子于宋「其事同也。楚子在彼，魯敬大國，自往會之，非楚子召使會，自以小國事大國之禮往。
　　許遷于夷。許畏鄭，欲遷，故以自遷為文。 
　　[疏]注「許畏」至「為文」。正義曰：許自楚莊王以來，世屬于楚，常與鄭為仇敵。今畏鄭，欲遷都近楚，楚從其意而遷之，故以許自遷為文。若許不欲遷，而楚強遷之，則當云「楚人遷許」，如「宋人遷宿」，「齊人遷陽」。
　　夏，四月，陳災。天火曰災。陳既巳滅，降為楚縣，而書「陳災」者，猶晉之梁山沙鹿崩，不書晉，災言系于所災所害，故以所在為名。 
　　[疏]注「天火」至「為名」。
　　○正義曰：「天火曰災」，宣十六年傳例也。《公羊》、《谷梁》經皆作「陳火」。《公羊傳》曰：「陳巳滅矣，其言陳火何，存陳也。」《谷梁傳》曰：「國曰災，邑曰火。火不志，此何以志？閔陳而存之也。」賈、服取彼為說，言愍陳不與楚，故存陳而書之，言陳尚為國也。杜以《左氏》無此義，故辯而異之云：陳既巳滅，降為楚縣，不言楚陳災，而直書陳災者，猶如晉之梁山沙鹿崩，不書晉也。以彼不系晉，知法自不當系楚，非是存陳如舊國也。凡災害所及，系于所災所害之處，故以所在為名，不復系其本國。大都以名，通例不系國。陳是楚之大都，無緣當系于楚。二傳妄說，故杜不從。所災所害者，所災謂陳災是也，所害謂梁山沙鹿崩是也。然災害系于所災所害，而宣十六年不直云宣榭火，而以宣榭系成周者，以宣榭其名不顯，若不系成周，不知何處宣榭，與此別也。
　　秋，仲孫玃如齊。
　　○玃，俱縛反。 
　　冬，築郎囿。
　　○囿音又，苑也。于郎地築苑。 
　　【傳】九年，春，叔弓、宋華亥、鄭游吉、衛趙黶會楚子于陳。（楚子在陳，故四國大夫注。非盟主所召，不行會禮，故不總書。
　　○黶，于減反。） 
　　[疏]注「楚子」至「總書」。正義曰：往年楚公子棄疾帥師圍陳，楚子不親行也。既滅陳以為縣，楚子自往巡行鎮撫之。魯、宋、鄭、衛聞其在陳，畏威加敬，各遣大夫往彼會之，非是盟主所召，至亦不行會禮，故魯史獨書己使，不復總書諸國也。傳因叔弓所見，故歷序四國大夫，以見諸國皆行，非獨魯也。十年，叔孫婼如晉，葬晉平公，傳因歷序諸國大夫，此意與彼同也。服虔以為此會宋、鄭、衛之大夫不書，叔弓後也。服見文七年「公會諸侯、晉大夫盟于扈」，傳歷序諸國，乃云「公後至，故不書所會。凡會諸侯，不書所會，後也。後至不書其國，辟不敏也。」服意準彼為義，故云叔弓後耳。彼為盟主所召，故諱後期。此則楚非盟主，何以當諱？《春秋》之意，豈欲魯棄晉而從楚，乃為之諱其會楚遲也？且彼不書所會，乃總書諸侯，此若是會，經何以不總書叔弓會諸侯之大夫，傳何以不言叔弓會楚子、宋華亥、鄭游吉、衛趙黶于陳也？今傳以四國大夫共會楚子，義非扈類，足以可明。且叔弓若後，傳當言之。傳不言後，而服以為後，是欲代丘明為傳，非解之也。故杜顯而異之，言「不行會禮，故不總書」，見此意。
　　二月，庚申，楚公子棄疾遷許于夷，實城父。此時改城父為夷，故傳實之。城父縣屬譙郡。 
　　[疏]注「此時」至「譙郡」。
　　○正義曰：杜以地名經、傳不同，而傳言「實」者，則以為名有改易也。傳不言「實」，則以為二名並存也。所言「實」者，皆舉舊以「實」新，此地舊名城父，此時新改為夷，然言城父是舊名，故傳以「實」明之。凡有二義，經書未改之名，傳以所改實之。則昭十八年「許遷于白羽」，傳云「許遷于析，實白羽」；定十年「公會齊侯于夾谷」，傳云「會于祝，其實夾谷」是也。若經書巳改之名，則傳亦舉其巳改，實其未改之號。即此「許遷于夷」，傳云「遷許于夷，實城父」；定十三年「齊侯、衛侯次于垂葭」，傳云「次于垂葭，實郹氏」是也。此四者，或經書未改，或經書巳改，傳皆上句舉其巳改之名，下句實其未改之號。凡一地前後二名者，非謂經時為未改之名，傳時為巳改之名，乃于經、傳以前，上世之時，巳有所改前後之名。夫子集《史記》而為經，丘明采簡牘而作傳，《史記》或書其舊名者，即白羽、夾谷是也；或《史記》書其後名者，即夷與垂葭是也。丘明據簡牘為傳，以所改後名而實之，故僖二十五年「秦取析矣」，襄二十六年聲子云「析公之亂」，皆舉白羽改為析之後，但簡牘稱析，故杜云于傳時白羽改為析，止謂簡牘之時，非丘明作傳時也。若其不然，孔子修經，丘明作傳，事相連接，時日不遠，豈可修經時為白羽，作傳即改為析？故杜云此四者皆為所在之地舊名，絕于當時，《史記》有遺者也。劉炫不審思杜意，怪僖公、襄公之世巳有析名，而規杜氏，非也。
　　取州來淮北之田以益之。益許田。 
　　[疏]「取州」至「益之」。正義曰：《釋例》云：「州來，淮南下蔡縣汝水之南也。淮北之田，淮水北田。」則州來邑在淮南，邑民在田在淮北也。許國盡遷于夷，夷田少，故取以益之。
　　伍舉授許男田，然丹遷城父人于陳，以夷濮西田益之。以夷田在濮水西者與城父人。
　　○濮音卜。遷方城外人于許。成十五年，許遷于葉，因謂之許。今許遷于夷，故以方城外人實其處。傳言靈王使民不安。
　　○葉，始涉反。處，昌慮反。 
　　周甘人與晉閻嘉爭閻田。甘人，甘大夫襄也。閻嘉，晉閻縣大夫。
　　○閻，以廉反。 
　　[疏]注「甘人」至「大夫」。
　　○正義曰：孔子父叔梁紇為鄒邑之長，《論語》謂孔子為「鄒人之子」，是典邑大夫，法當以邑名冠之而稱人，知此甘人即是下文甘大夫襄也。甘人是甘縣大夫，知閻嘉是晉之閻縣大夫名嘉也。甘、閻接竟，田或相侵，故共爭之。
　　晉梁丙、張趯率陰戎伐潁。陰戎，陸渾之戎。潁，周邑。
　　○趯，他歷反。王使詹桓伯辭于晉，辭，責讓之。桓伯，周大夫。
　　○詹，之廉反。曰：「我自夏以後稷，魏、駘、芮、岐、畢，吾西土也。在夏世以後稷功，受此五國為西土之長。駘在始平武功縣所治釐城，岐在扶風美陽縣西北。
　　○夏，戶雅反，注同。駘，他來反，依字應作邰。芮，如銳反。岐，其宜反。長，丁丈反，下師長同。治，直吏反。釐，本又作漦，他來反，又音來，一音力之反。 
　　[疏]注「在夏」至「西北」。
　　○正義曰：《周語》云：「昔我先世後稷，以服事虞、夏。及夏之衰也，棄稷弗務，我先王不窋用失其官。」案《本紀》不窋是后稷之子，繼其父業，世為大國，故受此五國為西土之長也。《釋例 土地名》云：「魏，河東河北縣也。芮，馮翊臨晉縣芮鄉是也。畢在京兆長安縣西北。駘在武功。岐在美陽。今案其地，芮在魏之西南百余里耳。岐在駘之西北，無百里也。《詩》稱后稷封邰，與岐、畢相近，為之長可矣。計魏在邰東六百余里，而令邰國與魏為長，道路太遙。公劉居豳，又在岐西北四百余里。此傳極言遠竟，而辭不及豳，並不知其故。
　　及武王克商，蒲姑、商奄，吾東土也。樂安博昌縣北有蒲姑城。
　　○蒲，如字，又音薄。奄，于撿反。樂音洛。 
　　[疏]「及武」至「東土」。正義曰：武王克商，光有天下，外薄四海，皆為周地。上文既言「西土」，故以下唯說三方。其實西方所至，過于上文，自岐以西，猶是周竟，但不復重言之耳。服虔云：蒲姑、商奄，濱東海者也。蒲姑，齊也。商奄，魯也。二十年傳曰：「蒲姑氏因之。」定四年傳曰：「因商奄之民，命以伯禽。」
　　巴、濮、楚、鄧，吾南土也。肅慎、燕、亳，吾北土也。肅慎，北夷，在玄菟北三千余里。
　　○巴，必加反。燕，于賢反。亳，步各反。 
　　[疏]「巴濮」至「北土」。
　　○正義曰：《土地名》云：巴，巴郡江州縣也。楚南郡江陵縣也。鄧，義陽鄧縣也。建甯郡南有僕夷地。然則巴、楚、鄧，中夏之國，唯濮為遠夷耳。《土地名》又云：燕國，薊縣也。亳是小國，闕，不知所在，蓋與燕相近，亦是中國也。唯肅慎為遠夷。
　　○注「肅慎」至「余里」。
　　○正義曰：《書 序》云：「成王既伐東夷，肅慎來賀。」《魯語》云：「武王克商」，「肅慎氏貢楛矢」，韋昭云：「肅慎，東北夷之國，去扶余千里。」晉之玄菟，即在遼東北。杜言玄菟北三千里，是北夷之近東者。故杜言北夷，韋言東北夷。
　　吾何邇封之有？邇，近也。 
　　[疏]「吾何邇封之有」。
　　○正義曰：言我之封疆，何近之有。邇，近也。
　　文、武、成、康之建母弟，以蕃屏周，亦其廢隊是為，為後世廢隊，兄弟之國當救濟之。
　　○蕃，方元反。屏，必井反。隊，直類反，注同。為，于偽反，注同。 
　　[疏]「文武」至「是為」。
　　○正義曰：傳稱「虢仲、虢叔，王季之穆」，是文王母弟也。管、蔡、郕、霍、魯、衛、毛、聃，《史記》以為武王之母弟也。唐叔，成王之母弟也。其康王之母弟，則書傳無文。文王，周之始王，故言文王。文王未得封諸侯也。弟以同母為親，故言母弟耳，所封非同母者亦多矣。建為國君，所以為藩籬，屏蔽周室，使與天子蔽鄣患難，亦其慮後世子孫，或有廢隊。王命望諸侯共救濟之，是為此也。
　　豈如弁髦，而因以敝之？童子垂髦始冠，必三加冠，成禮而棄其始冠，故言「弁髦因以敝之」。
　　○弁，皮彥反，本又作卞。髦音毛。始冠，古亂反。 
　　[疏]「豈如」至「敝之」。
　　○正義曰：「豈如弁髦，因以敝之」者，弁謂緇布冠，髦謂童子垂髦。凡加冠之禮，先用緇布之冠，斂括垂髦。三加之後，去緇布之冠，不復更用，故云「因以敝之」。今王自比，豈得將王室如緇布冠，加髦之後，不須復用，因以敝之？猶言以我王家封建晉國之後，因即棄而不事之也。
　　○注「童子」至「冠也」。
　　○正義曰：案禮，未髻之時必垂髦，故云童子垂髦也。《士冠禮》始冠緇布冠，次加皮弁，次加爵弁，是「始冠必三加冠」也。其記冠義云：「始冠緇布之冠」，「冠而敝之可也」。《玉藻》亦云：「始冠緇布冠，自諸侯下達，冠而敝可也」。鄭玄云：「本大古耳，非時王之法服也」。是言本古而暫冠，既加而即棄。是禮成而棄其始冠，故云「弁髦而因以敝之」也。弁有爵弁、皮弁，嫌緇布之冠不得名弁，故云「弁亦冠也」。《周禮》「弁師掌冕」，是弁為大名也。劉炫以為弁、髦二物，以童子垂髦為髧彼兩髦，又云因以敝之者，謂親沒不髦。案禮，加冠以後，親沒以前，身即成人，猶自垂髦，何得云「童子垂髦？髦既親沒乃棄，杜注何以不言親沒也？若三加之後，棄弁不棄髦，杜注何得云「棄其始冠」？故言「弁、髦因以敝之」，既連髦而言，明非親沒之髦也。髦之形像，鄭注《士喪禮》云「未聞」。
　　先王居檮杌于四裔，以御螭魅，言檮杌，略舉四凶之一。下言四裔，則三苗在其中。
　　○檮，徒刀反。杌，五忽反。裔，以制反。御，魚呂反。螭，敕知反。魅，本又作鬽，武冀反。 
　　[疏]注「言檮」至「其中」。正義曰：文十八年傳稱：舜臣堯「流四凶族，渾敦、窮奇、檮杌、饕餮，投諸四裔，以御螭魅。」先儒皆以為渾敦，驩兜也；窮奇，共工也；檮杌，鯀也；饕餮，三苗也。此傳以晉率陰戎伐潁，止須言饕餮耳，而云檮杌者，略舉四凶之一耳。下言四裔，則三苗在其中可知也。若直說鯀，當言居檮杌于羽山，不須言四裔也。
　　故允姓之姦，居于瓜州。允姓，陰戎之祖，與三苗俱放三危者。瓜州，今敦煌。
　　○姦，古顏反。瓜，古華反。敦，都門反。煌音皇。 
　　[疏]注「允姓」至「敦煌」。正義曰：此言主責陰戎。知允姓，陰戎之祖也。言「允姓之奸」者，謂其奸邪之人，惡言之也。《尚書》云：「竄三苗于三危。」此言允姓居于瓜州，時同而人別，知與三苗俱放于三危也。
　　伯父惠公歸自秦，而誘以來，僖十十五年，晉惠公自秦歸。二十二年「秦晉遷陸渾之戎于伊川」。使逼我諸姬，入我郊甸，則戎焉取之。邑外為郊，郊外為甸。言戎取周郊甸之地。
　　○逼，彼力反。甸，徒遍反。焉，于虔反，又如字。 
　　[疏]「則戎焉取之」。
　　○正義曰：焉猶何也。若不由晉，則戎何得取周之地也？
　　○注「邑外」至「之地」。
　　○正義曰：《釋地》云：「邑外謂之郊。」《周禮 載師》「掌任土之法」具敘王畿之內，遠近之次，自國中以外，有近郊、遠郊、次甸、次稍、次縣、次都，是郊外為甸也。陸渾之戎居伊洛之間，是取周郊甸之地。
　　戎有中國，誰之咎也？咎在晉。
　　○咎，其九反。後稷封殖天下，今戎制之，不亦難乎？後稷修封疆，殖五谷，今戎得之，唯以畜牧。
　　○殖，時力反。疆，居良反。畜，許又反，一音許六反。牧音目，又音茂。伯父圖之。我在伯父，猶衣服之有冠冕，木水之有本原，民人之有謀主也。民，人。謀主，宗族之師長。 
　　[疏]「我在」至「主也」。
　　○正義曰：「言我周存在于伯父有益，如衣服云云。
　　伯父若裂冠毀冕，拔本塞原，專棄謀主，雖戎狄，其何有余一人？」伯父猶然，則雖戎狄，無所可責。晉率陰戎伐周邑，故云然。 
　　[疏]「雖戎」至「一人」。
　　○正義曰：言伯父我親猶自如此，則雖戎狄，其何有思義于我一人？既無恩親，侵我亦無可責。
　　叔向謂宣子曰：「文之伯也，豈能改物？言文公雖霸，未能改正朔，易服色。
　　○伯如字，又音霸。翼戴天子，而加之以共。翼，佐也。自文以來，世有衰德，而暴滅宗周，宗周，天子。以宣示其侈，諸侯之貳，不亦宜乎？且王辭直，子其圖之！」宣子說。王有姻喪，外親之喪。
　　○說音悅。 
　　[疏]「王有姻喪」。
　　○正義曰：隱元年傳云：「士逾月，外姻至。」姻是外親，故杜云「外親之喪」也。服虔云：婦之父曰姻。王之後喪父，于王亦有服義，故往弔。案妻父為姻，雖有此稱，王之納後，必取諸侯之女。後之父母，不得身在京師。往吊可耳，何以得致襚也？以致襚言之，知是外親之喪耳。不知外親喪是誰死。
　　使趙成如周吊，且致閻田與襚，襚，送死衣。
　　○襚音遂，贈死衣服。反潁俘。王亦使賓滑執甘大夫襄以說于晉。晉人禮而歸之。賓滑，周大夫。
　　○俘，方夫反。滑，乎八反，又于八反。說如字，又音悅。 
　　夏，四月，陳災。鄭裨灶曰：「五年，陳將復封。封五十二年而遂亡。」子產問其故。對曰：「陳，水屬也。陳，顓頊之後，故為水屬。
　　○複，扶又反，下注復封皆同。 
　　[疏]「陳，水屬」。
　　○正義曰：陳，顓頊之後。顓頊以水德王天下，故為水屬也。陳是舜後，舜為土德，不近言土屬，而遠系顓頊為水屬者，蓋裨灶知陳將欲復興，須取水為占驗，假此以為言耳，未必帝王子孫，永與所承同德。楚之先世，嘗為火官，即以火為楚象。豈復五行之官，後世皆依其行乎？此皆賢哲有以知之，非吾徒所測。
　　火，水妃也，火畏水，故為之妃。
　　○妃，方非反，一音配，注同。 
　　[疏]注「火畏」至「之妃」。
　　○正義曰：陰陽之書，有五行妃合之說：甲乙，木也。丙丁，火也。戊已，土也。庚辛，金也。壬癸，水也。木剋土，土剋水，水剋火，火剋金，金剋木。木畏金，以乙為庚妃也。金畏火，以辛為丙妃也。火畏水，以丁為壬妃也。水畏土，以癸為戊妃也。土畏木，以已為甲妃也。杜用此說，故云「火畏水，故為之妃」也。服虔云：「火，離也。水，坎也。《易 卦》：《離》為中女，《坎》為中男，故火為水妃。」
　　而楚所相也。相，治也。楚之先祝融，為高辛氏火正，主治火事。
　　○相，息亮反，注同。 
　　[疏]注「相治」至「火事」。正義曰：相訓助也。主火而助君為治，故以為治也。二十九年傳曰：「火正口祝融。」顓頊氏有子曰犁，為祝融。《楚世家》云：高陽生稱，稱生卷章，卷章生犁。犁為高辛氏火正，甚有功，能光融天下，帝嚳命曰祝融。共工作亂，帝使黎誅之而不盡，帝誅黎，而以其弟吳回為後，復居火正，為祝融。回生陸終，陸終生子六人，六曰季連，楚其後也。是楚之先為火正，治火事。
　　今火出而火陳，火，心星也。火出，于周為五月，而以四月出者，以《長歷》推，前年誤置閏。 
　　[疏]注「火心」至「置閏」。
　　○正義曰：襄九年傳曰：「心為大火」，十七年傳曰：「火出」，「于周為五月」。今經書「四月，陳災」，傳言「火出而火陳」。火得以四月出者，《長歷》云：閏當在此年五月，後而在前年，故火以四月出也。《長歷》以為前年閏八月，則此年四月五日得中氣，二十日得五月節，故四月得火見。
　　逐楚而建陳也。水得妃而興，陳興則楚衰，故曰逐楚而建陳。 
　　[疏]注「水得」至「建陳」。
　　○正義曰：杜以陳為楚邑，楚人在陳，陳興則楚衰，故曰逐楚而建陳。當謂逐去楚人之在陳者，若穿封戌為陳公者也，但毆逐楚國之人，于義甚通。劉炫乃改逐為遁，言火逃遁，去楚而建立陳國，而規杜，非也。
　　妃以五成，故曰五年。妃，合也。五行各相妃合，得五而成，故五歲而陳復封，為十三年陳侯吳歸于陳傳。
　　○妃音配，注妃並同。 
　　[疏]注「妃合」至「陳傳」。
　　○正義曰：「妃，合」，《釋詁》文也。《易 系辭》云：「天一地二，天三地四，天五地六，天七地八，天九地十。」「天數五，地數五，五位相得，而各有合。」鄭玄云：天地之氣各有五，五行之次：一曰水，天數也。二曰火，地數也。三曰木，天數也。四曰金，地數也。五曰土，天數也。此五者，陰無匹，陽無耦。故又合之：地六為天，一匹也。天七為地，二耦也。地八為天，三匹也。天九為地，四耦也。地十為天，五匹也。二五陰陽各有合，然後氣相得，施化行也。是言五行各相妃合生數，以上皆得五而成，故云「五歲而陳將復封」。
　　歲五及鶉火，而後陳卒亡，楚克有之，天之道也，故曰：五十二年。」是歲歲在星紀，五歲及大梁，而陳復封。自大梁四歲而及鶉火，後四周四十八歲，凡五及鶉火，五十二年。天數以五為紀，故五及鶉火，火盛水衰。 
　　[疏]注「是歲」至「水衰」。
　　○正義曰：如杜所注，歲星每年而行一次，至昭三十二年，則歲星在寅，未至于丑。其傳云：「越得歲而吳伐之」，故服氏以為「有事于武宮」之歲。龍度天門，謂十五年歲星從申越未而至午。歷家以周天十二次，次別為百四十四分。歲星每年行一百四十五分，是歲星行一次外剩行一分，積一百四十四年乃剩行一次，故昭十五年得超一辰。今杜氏既無此義，而三十二年歲星得在丑者，但歲星之行，天之常數，超辰之義，不言自顯，故杜不注。若然，楚卒滅陳，在哀十七年，則歲星當逾鶉火至鶉尾。而云「五及鶉火」者，以顓頊歲在鶉火而滅，故裨灶舉大略而言云「五及鶉火」，不復細言殘數。雖至鶉尾，亦經由鶉火。天有五星，又大微宮中有五帝坐，又四方中央亦有五，是天數以五為紀，故「丑及鶉火」也。歲星，天之貴神，所在之國必昌。歲在鶉火，火得歲星之助，火既盛而水則衰。
　　晉荀盈如齊逆女，自為逆。
　　○為，于偽反。還，六月，卒于戲陽。魏郡內黃縣北有戲陽城。
　　○戲，許宜反。殯于絳，未葬。晉侯飲酒樂。膳宰屠蒯趨入，請佐公使尊。公之使人執尊酌酒，請為之佐。
　　○樂音洛。屠音徒。《禮記》作杜。蒯，苦怪反。使尊，如字亦所吏反。許之。公許之。而遂酌以飲工，工，樂師師曠也。
　　○飲，于鴆反，下又飲同。 
　　[疏]注「工樂師師曠也」。
　　○正義曰：《禮記 檀弓》說此事云：「知悼子卒，未葬，平公飲酒，師曠、李調侍。」知工即師曠也，外嬖叔即李調也。
　　曰：「女為君耳，將司聰也。樂所以聰耳。
　　○女音汝，下皆同。 
　　[疏]注「樂所以聰耳」。
　　○正義曰：樂以和心，聲從耳入，故樂者所以聰耳。大師掌樂，務使君聰，故為君耳，將司聰也。
　　辰在子卯，謂之疾日。疾，惡也。紂以甲子喪，桀以乙卯亡，故國君以為忌日。
　　○喪，息浪反。 
　　[疏]注「疾惡」至「忌日」。
　　○正義曰：訓疾為惡，言王者惡此日。不以舉吉事也。《尚書 武成》篇云：「時甲子昧爽，受率其旅若林，會于牧野。罔有敵于我師，前徒倒戈，攻于後以北，血流漂杵」。是紂以甲子喪也。《詩》云：「韋顧既伐，昆吾夏桀」，言昆吾與桀同時死也。十八年傳，「二月乙卯，周毛得殺毛伯過而代之。萇弘曰：毛得必亡，是昆吾稔之日也。」昆吾之死與桀同日，知桀以乙卯亡也。以此二王之亡為天誅之日，故國君以為忌日，惡此日也。《檀弓》云：「君子有終身之憂」，「故忌日不樂」。鄭玄云：「謂死日也。」彼謂親亡之日，至此日而念親，故忌此日，「不用舉吉事」，非是惡此日也。此與忌日名同意異。
　　君徹宴樂，學人舍業，為疾故也。君之卿佐，是謂股肱。股肱或虧，何痛如之！言痛疾過于忌日。
　　○舍音舍。為，于偽反，下為是同。女弗聞而樂，是不聰也。」不聞是義而作樂。又飲外嬖嬖叔，外都大夫之嬖者。 
　　[疏]注「外都」至「嬖者」。
　　○正義曰：此言外嬖嬖叔，即李調是也。《禮記》云：「調也，君之褻臣也。」既云褻臣，而謂之外嬖，知是外都大夫之嬖者，猶晉獻公時有外嬖梁伍，東關嬖伍。
　　曰：「女為君目，將司明也。職在外，故主視。服以旌禮，旌，表也。禮以行事，事，政令。事有其物，物，類也。物有其容。容，貌也。今君之容，非其物也，有卿佐之喪而作樂歡會，故曰非其物。而女不見，是不明也。」亦自飲也，曰：「味以行氣，氣以實志，氣和則志充。 
　　[疏]「服以」至「不明」。
　　○正義曰：吉有弁冕，凶有衰麻。禮有吉凶之異，作衣服以表之。如此之類，「是服以旌禮」也。《周禮 司服》：六冕以祭祀，皮弁以視朝，韋弁以即戎，冠弁以田獵。如此之類，是「禮以行事」也。傳稱「哀有哭泣，樂有歌舞」，如此之類，是「事有其物」，言行事各有其物類也。記稱衰麻則有哀色，端冕則有敬色，介胃則有不可犯之色。《周禮 保氏》：教國子六儀：「一曰祭祀之容，二曰賓客之容，三曰朝廷之容，四曰喪紀之容，五曰軍旅之容，六曰車馬之容。」《少儀》曰：「言語之美，穆穆皇皇。朝廷之美，濟濟翔翔。祭祀之美，齊齊皇皇。車馬之美，騑騑翼翼。鸞和之美，肅肅雍雍。」如此之類，是「物有其容」也。君有卿佐之喪，宜有悲哀之貌，而與群臣飲酒作樂，今君之容貌，非其類也，而女不見，是不明也。
　　志以定言，在心為志，發口為言。言以出令。臣實司味，二御失官，而君弗命，臣之罪也。」工與嬖叔，侍御君者，失官，不聰明。 
　　[疏]「味以」至「罪也」。
　　○正義曰：調和飲食之味以養人，所以行人氣也。氣得和順，所以充人志也。志意充滿，慮之于心，所以定言語也。詳審言語，宣之于口，所以出號令也。臣實主掌食味，今工師不聰，叔也不明，二侍御者並失其官，而君不出令以罪之，必是食味失宜，是臣之罪也。
　　公說，徹酒。初，公欲廢知氏而立其外嬖，為是悛而止。
　　○說音悅。知音智，下同。悛，七全反。 
　　[疏]「公說」至「而止」。
　　○正義曰：公心欲廢知氏，故輕悼子之喪，不廢飲酒，得蒯以禮責之，乃知君臣義重，其禮不可輒廢，為是悛而止。悛，改也，改革前意也。《禮記》記此事，飲酒事同，而其言盡別。記是傳聞，故與此異。二者必有一謬，當傳實而記虛也。
　　秋，八月使荀躒佐下軍以說焉。躒，荀盈之子知文子也。佐下軍，代父也。說，自解說。
　　○躒，本又作櫟，力狄反，徐音洛。 
　　孟僖子如齊殷聘，禮也。自叔老聘齊，至今二十年，禮意久曠，今修盛聘，以無忘舊好，故曰禮。
　　○好，呼報反。 
　　[疏]注「自叔」至「曰禮」。
　　○正義曰：襄二十年，叔老聘齊，至今二十年，更不遣聘，是邦交禮意久曠絕也。殷訓盛也。今修盛聘，以無忘舊好，故禮之也。《聘禮》云：「小聘曰問，不享，有獻不及夫人，主人不延幾」，「不郊勞」。然則聘禮，經之所言，是大聘也。《王制》云：「諸侯之于天子也，比年一小聘，三年一大聘。」鄭玄云：「小聘使大夫，大聘使卿。」聘禮既是大聘，使卿矣。殷聘，又當盛于大聘。不知以何為盛，或當享禮之物多矣。
　　冬，築郎囿，書時也。季平子欲其速成也，叔孫昭子曰：「《詩》曰：『經始勿亟，庶民子來。』《詩 大雅》。言文王始經營靈台，非急疾之，眾民自以子義來，勸樂為之。
　　○亟，紀力反。樂，如字，又五教反，一音洛。 
　　[疏]「詩曰」至「子來」。
　　○正義曰：《大雅 靈台》之篇也。言文王經始靈台之基趾，其意勿使急成之，但其眾民自以子成父事而來勸樂，而早成之耳。子成父事，不待督帥，故云「子來」，以示民樂之意。
　　焉用速成？其以剿民也。剿，勞也。
　　○焉，于虔反。剿，初交反，又子小反。無囿猶可，無民其可乎？」 
　　【經】十年，春，王正月。 
　　夏，齊欒施來奔。耆酒好內，以取敗亡，故書名。
　　○耆，市志反，傳同。好，呼報反。 
　　秋，七月，季孫意如、叔弓、仲孫玃帥師伐莒。三大夫皆卿，故書之。季孫為主，二子從之。 
　　[疏]注「三大」至「從之」。正義曰：成二年鞍之戰，魯四卿並書，此三卿皆書，重兵詳內，故備書之。其他國行兵，唯書元帥而已，略外也。傳云「平子伐莒取郠」，平丘又獨見執，明是季孫為伐莒之主，二子從之。
　　戊子，晉侯彪卒。五同盟。
　　○彪，彼虯反。 
　　九月，叔孫婼如晉。 
　　葬晉平公。三月而葬，速。 
　　十有二月，甲子，宋公成卒。十一同盟也。無冬，史闕文。
　　○成音城，何休音恤。 
　　[疏]注「五同盟」。正義曰：彪以襄十六年即位，其年盟于湨梁，十九年于祝柯，二十年于澶淵，二十五年于重丘，二十七年于宋，不數元年虢會，是五同盟。
　　○注「十一同盟」。
　　○正義曰：成以成十六年即位，十七年盟于柯陵，十八年于虛朾，襄三年于雞澤，五年于戚，九年于戲，十一年于亳城北，十五年及向戌盟于劉，十六年于溴梁，十九年于柷柯，二十年于澶淵，二十五年于重丘，二十七年于宋，元年于虢，皆魯、宋俱在，凡十三同盟。杜意盟數多者不數特盟，襄十五年向戌盟于劉，及虢盟不數，故十一。劉炫並數，以規杜過，非也。如此數盟不同者，或由轉寫誤。
　　【傳】十年，春，王正月，有星出于婺女。（客星也，不書，非孛。
　　○婺，武付反。孛，滿對反。）鄭裨灶言于子產曰：「七月戊子，晉君將死。今茲歲在顓頊之虛，（歲，歲星也。顓頊之虛謂玄枵。
　　○裨，婢支反。虛，起魚反，注同。枵，許驕反。） 
　　[疏]注「歲歲」至「玄枵」。
　　○正義曰：《釋天》云：「玄枵，虛也。顓頊之虛，虛也。」郭璞曰：「虛在正北」，「顓頊水德，位在北方。」當以北方三次，以玄枵為中。玄枵次有三宿，又虛在其中。以水位在北，顓頊居之，故謂玄枵虛星，為顓頊之虛也。
　　姜氏、任氏，實守其地。姜，齊姓。任，薛姓。齊、薛二國守玄枵之地。
　　○任音壬，注同。居其維首，而有妖星焉，告邑姜也。客星居玄枵之維首。邑姜，齊大公女，晉唐叔之母。星占，婺女為既嫁之女，織女為處女。邑姜，齊之既嫁女，妖星在婺女，齊得歲，故知禍歸邑姜。
　　○大音泰。 
　　[疏]「居其」至「姜也」。
　　○正義曰：維者綱也，玄枵次有三宿，女為其初，女是次之綱維也。居其維首，謂星居之也。其玄枵維首，而有妖異之星焉，以將死之妖告邑姜也。邑姜，齊女。告邑姜，言其子孫當死也。
　　邑姜，晉之妣也。天以七紀，二十八宿，面七。
　　○妣，必履反。宿音秀。 
　　[疏]「邑姜，晉之妣也」。正義曰：《曲禮》云：「生曰母，死曰妣。」鄭玄云：「妣之言媲，媲于考也。」邑姜，唐叔之母，故為「晉之妣也」。邑姜亦是成王之母，而于周無災，任、姜共守其地，而不告薛女，此則裨灶自知，非吾徒所能測。
　　戊子，逢公以登，星斯于是乎出。逢公，殷諸侯居齊地者。逢公將死，妖星出婺女，時非歲星所在，故齊自當禍，而以戊子日卒。 
　　[疏]「戊子」至「乎出」。
　　○正義曰：昔戊子之日，逢公死，其神以此日登天。于時有星，是此星也，于是婺女乎出。爾時妖星出于婺女，而戊子逢公死。今此星亦出婺女，知戊子晉君當死也。逢公死日，星出婺女，當時猶有書記，故裨灶得而知之。
　　○注「逢公」至「日卒」。
　　○正義曰：二十年，晏子說齊地云「有逢伯陵因之」，則陵是逢君之始祖也。《周語》說玄枵之次云：「我皇妣，大姜之姪，伯陵之後，逢公之所馮神也。」孔晁云：大姜，大王之妃，王季之母也。女子謂昆弟之子曰姪。伯陵，大姜之祖。逢公，大姜之姪，伯陵之後。逢公，殷諸侯也。然則伯陵之後世為逢君，皆是逢公，未知戊子卒者何名號也。逢公死時，妖星亦出婺女，于時歲星不在齊分，故齊地之君自當其禍。此時歲在齊分，故外孫當之。
　　吾是以譏之。」為晉侯彪卒傳。 
　　齊惠欒、高氏皆耆酒，欒、高二族，皆出惠公。信內多怨，說婦人言，故多怨。
　　○說音悅。彊于陳、鮑氏而惡之。惡陳、鮑。
　　○惡，烏路反，注同。夏，有告陳桓子曰：「子旗、子良將攻陳、鮑。」亦告鮑氏。桓子授甲而如鮑氏，遭子良醉而騁，欲及子良醉，故聘告鮑文子。
　　○聘，敕領反。遂見文子，文子，鮑國。則亦授甲矣。使視二子，二子，子旗、子良。則皆從飲酒。桓子曰：「彼雖不信，彼傳言者。
　　○傳，直專反。聞我授甲，則必逐我。及其飲酒也，先伐諸。」陳、鮑方睦，遂伐欒、高氏。子良曰：「先得公，陳、鮑焉往？」欲以公自輔助。
　　○先伐諸，一本無伐字。焉，于虔反，下焉歸同。遂伐虎門。欲入，公不聽，故伐公門。 
　　[疏]「齊惠欒高氏」。
　　○正義曰：齊惠公生子欒、公子高。高生子尾，尾生子良。欒生子雅，雅生子旗。旗生是欒孫，良是高孫。孫以王父字王父字為氏，皆出惠公，故曰惠欒高氏也。
　　○「遂伐虎門」。
　　○正義曰：《周禮 師氏》「掌以美詔王」，「居虎門之左，司王朝」。鄭玄云：「虎門，路寢門也。王日視朝于路寢，門外畫虎焉，以明勇猛于守宜也。司猶察也，察王之視朝，若有善道可行者，則當前以詔王。」彼師氏察王得失，明其近王，故以虎門為路寢門。此亦當然。或以虎門非路寢門，當是宮之外門，不與《周禮》同。
　　晏平仲端委立于虎門之外，端委，朝服。 
　　[疏]注「端委，朝服」。
　　○正義曰：元年傳劉定公謂趙文子云：「吾與子弁冕端委」，哀七年傳曰：「大伯端委以治周禮」，則端委是在公之服，故云朝服。鄭玄云：諸侯與其臣皮弁以視朔，朝服以視朝，其朝服玄冠緇布衣素積以為裳也。
　　四族召之，無所往。四族，欒、高、陳、鮑。其徒曰：「助陳，鮑乎？」曰：「何善焉？」言無善義可助。「助欒、高乎？」曰：「庸愈乎？」罪惡不差于陳、鮑。
　　○差，初賣反。「然則歸乎？」曰：「君伐焉歸？」公召之而後入。公卜使王黑以靈姑釒率，吉。請斷三尺焉而用之。王黑，齊大夫。靈姑釒，公旗名。斷三尺，不敢與君同。
　　○釒，扶眉反，又音。率，所律反，徐所類反。斷，丁管反，注同。 
　　[疏]「公卜」至「用之」。
　　○正義曰：公卜，卜與欒、高戰也。靈姑釒者，齊侯旌旗之名。卜使王黑以此靈姑釒之旗率人以戰，得吉也。禮，諸侯當建交龍之旂，此靈姑釒，蓋是交龍之旂，當時為之名，其義不可知也。知是旗者，以「請斷三尺而用之」，故知是旗。
　　五月，庚辰，戰于稷，稷，祀后稷之處。
　　○稷，地名，六國時齊有稷下館。處，昌慮反。欒、高敗，又敗諸莊。莊，六軌之道。 
　　[疏]注「莊，六軌之道」。正義曰：《釋宮》云：「六達謂之莊。」舊說皆云「六道旁出」。杜皆以一達為一軌。
　　國人追之，又敗諸鹿門。鹿門，齊城門。欒施、高彊來奔。高彊不書，非卿。陳、鮑分其室。晏子謂桓子：「必致諸公。讓，德之主也，讓之謂懿德。凡有血氣，皆有爭心，故利不可強，不可強取。
　　○爭，爭斗之爭。強，其丈反，注同。思義為愈。義，利之本也，蘊利生孽。姑使無蘊乎！薀，畜也。孽，妖害也。
　　○薀，紆粉反。孽，魚列反。畜，敕六反。可以滋長。」桓子盡致諸公，而請老于莒。莒，齊邑。
　　○長，丁丈反。桓子召子山，子山、子商、子周，襄三十一年子尾所逐群公子。私具幄幕、器用、從者之衣屨，私具，不告公。
　　○幄，于角反。幕音莫。從，才用反。屨，九具反。而反棘焉。棘，子山故邑。齊國西安縣東有戟里亭。子商亦如之，而反其邑。子周亦如之，而與之夫于。子周本無邑，故更與之。濟南于陵縣西北有于亭。反子城、子公、公孫捷，三子，八年子旗所逐。而皆益其祿。凡公子、公孫之無祿者，私分之邑。桓子以已邑分之。國之貧約孤寡者，私與之粟。曰：「《詩》云『陳錫載周』，能施也。《詩 大雅》。言文王能布陳大利，以賜天下，行之周徧。
　　○載，如字。《詩》作哉。毛云：哉，載也。鄭云：始也。施，始豉反，下注同。徧音遍。桓公是以霸。齊桓公亦能施以致霸。 
　　[疏]「曰詩」至「以霸」。
　　○正義曰：「曰」者，桓子辭也。既私施與，又言已施之意。《大雅 文王》之篇。錫，賜；載，行；周，遍也。言文王能布陳太利，以賜天下，行之周遍，此言文王之能施也。桓公亦用此能霸諸侯，焉得不務施乎？言巳多施為此也。
　　公與桓子莒之旁邑，辭。讓不受。穆孟姬為之請高唐，陳氏始大。穆孟姬，景公母。傳言陳氏所以興。
　　○為，于偽反。 
　　秋，七月，平子伐莒，取郠，郠，莒邑。取郠不書，公見討平丘，魯諱之。
　　○郠，古杏反。獻俘，始用人于亳社。以人祭殷社。
　　○俘，芳夫反。亳，步洛反。臧武仲在齊，聞之，曰：「周公其不饗魯祭乎！周公饗義，魯無義。《詩》曰：『德音孔昭，視民不佻。』《詩 小雅》。佻，偷也。言明德君子必愛民。
　　○視如字，《詩》作示。佻，他彫反。佻之謂甚矣，而壹用之，將誰福哉！壹，同也，同人于畜牲。
　　○畜，許又反。 
　　[疏]「詩曰」至「福哉」。
　　○正義曰：《小雅 鹿鳴》之篇也。孔，甚；昭，明；佻，偷也。言君子之人為賓客，德音甚明，其視下民不偷薄苟且也。偷之巳謂甚矣，而一同畜牲用之，將誰肯福祐之哉！「佻，偷」，《釋言》文。李巡曰：「佻，偷薄之偷也。」孫炎曰：「偷，苟且也。」
　　戊子，晉平公卒。如裨灶之言。鄭伯如晉，及河，晉人辭之。游吉遂如晉。禮，諸侯不相弔，故辭。九月，叔孫婼、齊國弱、宋華定、衛北宮喜、鄭罕虎、許人、曹人、莒人、邾人、薛人、杞人、小邾人如晉，葬平公也。經不書諸侯大夫者，非盟會。鄭子皮將以幣行。見新君之贄。
　　○見，賢遍反，下不得見、下文因見同。贄音至。子產曰：「喪焉用幣？用幣必百兩，載幣用車百乘。
　　○焉，于虔反。乘，繩證反。 
　　[疏]「百兩」。
　　○正義曰：《尚書》：「武王戎車三百兩」，孔安國云：「兵車稱兩。」
　　「百兩必千人，千人至，將不行。行，用也。不行，必盡用之。不得見新君，將自費用盡。
　　○費，芳味反，下同。幾千人而國不亡？」言千人之費不可數。
　　○幾，居豈反。數，所角反。子皮固請以行。既葬，諸侯之大夫欲因見新君。叔孫昭子曰：「非禮也。」弗聽。叔向辭之，曰：「大夫之事畢矣。送葬禮畢。而又命孤，孤斬焉在衰絰之中，既葬，未卒哭，故猶服斬衰。
　　○衰，七雷反。絰，直結反。其以嘉服見，則喪禮未畢。其以喪服見，是重受吊也。大夫將若之何？」皆無辭以見。子皮盡用其幣。歸，謂子羽曰：「非知之實，難將在行之。言不患不知，患不能行。
　　○嘉服見，如字，又賢遍反，下同。重，直用反。以見，賢遍反，下同。夫子知之矣，我則不足。言巳由子產之戒，既知其不可，而遂行之，是我之不足。 
　　[疏]「非知」至「不足」。
　　○正義曰：《尚書 說命》云：「非知之艱，行之惟艱。」此言出彼意也。非知之實為難，將在行之為難也。言子產語已已既知之，知而不行，所以自悔。夫子子產知之矣，知喪不用幣也，我則知不足矣。
　　《書》曰：『欲敗度，縱敗禮。』逸《書》。
　　○敗，必邁反，下同。 
　　[疏]「書曰」至「敗禮」。正義曰：《尚書 太甲》篇也，孔傳云：「言巳放縱情欲，毀敗禮儀法度。」
　　我之謂矣。夫子知度與禮矣，我實縱欲，而不能自克也。」欲因喪以慶新君，故縱而行之，不能自勝。
　　○勝音升。昭子至自晉，大夫皆見。高彊見而退。高彊，子良。昭子語諸大夫曰：「為人子，不可不慎也哉！昔慶封亡，子尾多受邑而稍致諸君君，以為忠而甚寵之。將死，疾于公宮，在公宮被疾。
　　○語，魚據反。輦而歸，吾親推之。推其車而送之。
　　○推如字，又他回反，注同。其子不能任，是以在此。忠為令德，其子弗能任，罪猶及之，難不慎也。喪夫人之力，棄德曠宗，以及其身，不亦害乎？夫人謂子尾。曠，空也。
　　○任音壬，下同。喪，息浪反。夫音扶，注同。 
　　[疏]「難不慎」。
　　○正義曰：言人居身，難可不謹慎。


上一篇　下一篇 