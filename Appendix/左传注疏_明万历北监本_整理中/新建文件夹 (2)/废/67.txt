總目 > 儒藏 > 春秋 > 春秋左傳正義 > 春秋左傳正義067
　　【傳】二十年，春，王二月，已丑，日南至。（是歲朔旦，冬至之歲也。當言正月已丑朔，日南至。時史失閏，閏更在二月後。故經因史而書正月，傳更具于二月，記南至日，以正歷也。） 
　　[疏]注「是歲」至「歷也」。
　　○正義曰：歷法，十九年為一章，章首之歲，必周之正月朔旦冬至。僖五年正月辛亥朔，日南至，是章首之歲年也。計僖五年至往年合一百三十三年，是為七章。今年復為章首，故云「是歲朔日冬」至「之歲也。朔日冬」至「謂正月之朔當言正月已丑朔日南」至「今傳乃云：「二月已丑，日南至」。是錯名正月為二月也。歷之正法，往年十二月後宜置閏月，即此年正月當是往年閏月，此年二月乃是正月，故朔日已丑，日南至也。時史失閏，往年錯不置閏，閏更在二月之後，傳于八月之下，乃云：「閏月戊辰，殺宣姜。」是閏在二月後也，不言在八月後而云在二月後者，以正月之前當置閏，二月之後即不可，故據二月言之。時史謂閏月為正月，故經因史而書正月，從其誤而書之。傳以經之正月實非正月，更具于二月記南至之日，以正歷之失也。日南至者，謂冬至也。冬至者，周之正月之中氣。歷法閏月無中氣，中氣必在前月之內。時史誤以閏月為正月，而置冬至于二月之朔，既不曉歷數，故閏月之與冬至悉皆錯也。杜下注云「時魯侯不行登台之禮，使梓慎望氣」。是杜意以為時魯之君臣知此已丑是冬至之日，但不知其不合在二月耳。服虔云：梓慎知失閏，二月冬至，故獨以二月望氣。則服意以為當時魯人置冬至于正月之內，獨梓慎知二月已丑是真冬至耳。其義或當然也。
　　梓慎望氛，氛，氣也。時魯侯不行登台之禮，使梓慎望氣。
　　○氛，芳云反。曰：「今茲宋有亂，國幾亡，三年而後弭。蔡有大喪。」為宋華、向出奔，蔡侯卒傳。
　　○幾音祈，又音機。弭，彌爾反。叔孫昭子曰：「然則戴、桓也。戴族，華氏；桓族，向氏。汏侈，無禮已甚，亂所在也。」傳言妖由人興。
　　○汏音泰。 
　　費無極言于楚子曰：「建與伍奢將以方城之外叛，自以為猶宋、鄭也。齊、晉又交輔之，將以害楚，其事集矣。」王信之，問伍奢。伍奢對曰：「君一過多矣，一過，納建妻。何信于讒？」王執伍奢。忿奢切言。使城父司馬奮揚殺大子。未至，而使遣之。知大子冤，故遣令去。
　　○奮，方問反。冤，于元反。令，力呈反。三月，大子建奔宋。王召奮揚，奮揚使城父人執已以至。 
　　[疏]「城父人」。
　　○正義曰：服虔云：城父人，城父大夫也。
　　王曰：「言出于余口，入于爾耳，誰告建也？」對曰：「臣告之。君王命臣曰：『事建如事余。』臣不佞，佞，才也。不能苟貳。奉初以還，奉初命以周旋。不忍後命，故遣之。既而悔之，亦無及已。」王曰：「而敢來，何也？」對曰：「使而失命，召而不來，是再姦也。奸，犯也。
　　○使而，所吏反，又如字。姦音干。逃無所入。」王曰：「歸，從政如他日。」善其言，舍使還。
　　○還音環，下還豹同。無極曰：「奢之子材，若在吳，必憂楚國，盍以免其父召之。彼仁，必來。不然，將為患。」王使召之，曰：「來，吾免而父。」棠君尚謂其弟員棠君，奢之長子尚也，為棠邑大夫。員，尚弟子胥。
　　○盍，戶臘反。棠君尚，君或作尹。員音云。長，丁丈反。曰：「爾適吳，我將歸死。吾知不逮，自以知不及員。
　　○知音智，注及下知也同。一音如字。逮音代，一音大計反。我能死，爾能報。聞免父之命，不可以莫之奔也；親戚為戮，不可以莫之報也。奔死免父，孝也；度功而行，仁也；仁者貴成功。
　　○度，待洛反。擇任而往，知也；員任報讎。
　　○任音壬，注同。知死不辟，勇也。尚為勇。父不可棄，俱去為棄父。名不可廢，俱死為廢名。爾其勉之！相從為愈。」愈，差也。
　　○差，初賣反。 
　　[疏]「爾其」至「為愈」。
　　○正義曰：勉謂努力「爾其勉之」，今勉力報讎，比于相從俱死為愈也。病差謂之愈。言其勝共死也。服虔云：「相從愈于共死」，則服意相從，使員從其言也。語法，兩人交互乃得稱相，獨使員從己，語不得為相從也。
　　伍尚歸。奢聞員不來，曰：「楚君、大夫其旰食乎！」將有吳憂，不得早食。
　　○旰，古旦反。楚人皆殺之。員如吳，言伐楚之利于州于。州于，吳子僚。
　　○僚，力彫反。公子光曰：「是宗為戮，而欲反其讎，不可從也。」光，吳公子闔廬也。反，復也。員曰：「彼將有他志，光欲弒僚，不利員用事，故破其議，而員亦知之。余姑為之求士，而鄙以待之。」計未得用，故進勇士以求入于光，退居邊鄙。
　　○姑為，于偽反。乃見鱄設諸焉，鱄諸，勇士。
　　○見，賢遍反。鱄音專。 
　　[疏]「乃見鱄設諸焉」。
　　○正義曰：見，謂為之紹介，使之見光。下文齊豹見宗魯于公孟亦然。猶《論語》云「門人見之」也。
　　而耕于鄙。為二十七年吳弒僚傳。
　　○弒，申志反。 
　　宋元公無信多私，而惡華、向。華定、華亥與向寧謀曰：「亡愈于死，先諸？」恐元公殺已，欲先作亂。
　　○惡，音惡路反。華亥偽有疾，以誘群公子。公子問之，則執之。夏六月丙申，殺父子寅、公子御戎、公子朱、公子固、公孫援、公孫丁，拘向勝、向行于其廩。八子皆公黨。
　　○御，魚呂反，又如字。援，于養反。拘，九于反。廩，力甚反。公如華氏請焉，弗許，遂劫之。劫公。 
　　[疏]「公如華氏請焉」。
　　○正義曰：公未知諸人已死，故猶往請之。
　　癸卯，取大子欒與母弟辰、公子地以為質。欒，景公也。辰及地皆元公弟。
　　○欒，力官反。質，音致，下同。辰及地皆元公弟。案公子辰是景公之母弟，地是辰兄，皆當為元公之子。今注皆作「元公弟」，誤耳。 
　　[疏]注「欒景」至「公弟」。
　　○正義曰：定十年經書「宋公之弟辰」，當景公之世，辰及弟不得為元公弟也。《世族譜》：「辰、地皆云元公子。」此諸本皆云「元公弟」。當時轉寫誤耳。
　　公亦取開亥之子無戚、向寧之子羅、華定之子啟，與華氏盟，以為質。為此冬華、向出奔傳。
　　○戚，干歷反。 
　　衛公孟縶狎齊豹，公孟，靈公兄也。齊豹，齊惡之子，為衛司寇。狎，輕也。
　　○狎，戶甲反。奪之司寇與鄄。鄄，豹邑。
　　○鄄音絹。有役則反之，無則取之。縶足不良，故有役則以官邑還豹使行。公孟惡北宮喜、褚師圃，欲去之。喜，貞子。
　　○惡，烏路反，褚，中呂反。圃，布五反。去，起呂反。公子朝通于襄夫人宣姜，宣姜，靈公嫡母。
　　○朝，如字。嫡，丁歷反；本又作適。懼，而欲以作亂。故齊豹、北宮喜、褚師圃、公子朝作亂。初齊豹見宗魯于公孟，薦，達也。
　　○見，賢遍反。為驂乘焉。為公孟驂乘。
　　○驂，七南反。乘，繩証反，注及下驂乘與乘一、乘駟、乘就、公乘皆同。將作亂，而謂之曰：「公孟之不善，子所知也，勿與乘，吾將殺之。」對曰：「吾由子事公孟，子假吾名焉，故不吾遠也。言子借我以善名，故公孟親近我。
　　○與音預，又如字。遠，于邁反。藉，子夜反。近，附近之近。雖其不善，吾亦知之；抑以利故，不能去，是吾過也。今聞難而逃，是僣子也。使子言不信也。
　　○難，乃旦反。僣，子念反。子行事乎，吾將死之，以周事子；周猶終竟也。 
　　[疏]注「周猶終竟也」。正義曰：杜意終不洩子言，是終事子，即謂殺公孟之言。
　　而歸死于公孟，其可也。」丙辰，衛侯在平壽。平壽，衛下邑。公孟有事于蓋獲之門外，有事，祭也。蓋獲，衛郭門。齊子氏帷于門外，而伏甲焉。齊豹之家。使祝鼃寘戈于車薪以當門，要其前也。
　　○鼃，烏媧反。寘，之豉反。要，一遙反。使一乘從公孟以出；亦如前車寘戈于薪，尋其後。
　　○從，如字，又才用反。使華齊御公孟，宗魯驂乘。及閎中，閎，曲門中。
　　○華，戶化反，下同。閎音宏。 
　　[疏]「使華齊御公孟」。
　　○正義曰：諸本皆「華」上有「使」字，計華齊是公孟之臣，自為公孟之御，非齊氏所當使，必不得有使字。學者以上文有「使祝鼃」，「使一乘」，下有「使華寅乘貳車」，使華寅執蓋，以此妄加「使」字。今定本有「使」，非也。
　　齊氏用戈擊公孟，宗魯以背蔽之，斷肱，以中公孟之肩。皆殺之。公聞亂，乘，驅自閱門入。慶比御公，公南楚驂乘。使華寅乘貳車。公副車。
　　○斷，丁管反。肱，古弘反。中，丁仲反，下中南楚同。乘驅，如字，又繩證反。閱音悅。比如字，又毗志反。 
　　[疏]「乘驅自閱門」。
　　○正義曰：乘驅者，乘車而疾驅也。閱門者，衛城門，蓋偏側之門，其路遠齊氏。
　　及公宮，鴻眾２魋駟乘于公。鴻眾２復就公乘，一車四人。
　　○眾２音留。魋，徒回反。複，扶又反。公載寶以出。褚師子申遇公于馬路之衢，遂從。從公出。
　　○衢，其俱反。從，才用反，注及下注同。過齊氏，使華寅肉袒，執蓋以當其闕，肉袒，示不敢與齊氏爭。執蓋，蔽公而去。闕，空也。以蓋當侍從空闕之處。
　　○袒，徒旱反。爭，爭斗之爭。處，昌慮反。齊氏射公，中南楚之背，公遂出。寅閉郭門，不欲令追者出。
　　○射，食亦反。令，力呈反。逾而從公。逾郭出。
　　○從，才用反，又如字，下從公同。公如死鳥。死鳥，衛地。析朱鉏宵從竇出，徒行從公。朱鉏，成子黑背孫。
　　○析，星歷反。鉏，仕居反。竇音豆。齊侯使公孫青聘于衛。青，頃公之孫。
　　○頃音傾。既出，聞衛亂，使請所聘。公曰：「猶在竟內，則衛君也。」乃將事焉，將事，行聘事。
　　○竟音境。遂從諸死鳥。請將事。辭曰：「亡人不佞，失守社稷，越在草莽，吾子無所辱君命。」賓曰：「寡君命下臣于朝曰：『阿下執事。』阿，比也。命已使比衛臣下。
　　○莽，莫盪反。臣不敢貳。」貳，違命也。主人曰：「君若惠顧先君之好，昭臨敝邑，鎮撫其社稷，則有宗祧在。」言受聘當在宗廟也。
　　○好，呼報反。祧，他彫反。乃止。止，不行聘事。衛侯固請見之。欲以青相見。不獲命，以其良馬見，以為相見之禮。
　　○馬見，賢遍反，下注容禮見同。為未致使故也。未致使，故不敢以客禮見。
　　○為，于偽反。使，所吏反，注同。 
　　[疏]注「未致」至「禮見」。
　　○正義曰：客禮見者，若已致君命，則享有庭實，復有私覿私面之禮。今為未致使，故但以良馬見也。
　　衛侯以為乘馬。喜其敬己，故貴其物。
　　○乘，繩証反，又如字。賓將掫，掫，行夜。
　　○掫，側九反，又祖侯反。行，下孟反。 
　　[疏]注「掫，行夜」。
　　○正義曰：下云「終夕與于燎」。故知掫是行夜也。《說文》云：「掫，夜戒有所擊也。從手取聲」。
　　主人辭曰：「亡人之憂，不可以及吾子；草莽之中，不足以辱從者。敢辭。」賓曰：「寡君之下臣，君之牧圉也。若不獲捍外役，是不有寡君也。有，相親有。
　　○從，才用反。圉，魚呂反。捍，戶旦反。臣懼不免于戾，請以除死。」親執鐸，終夕與于燎。設火燎以備守。
　　○鐸，待洛反。與音預，下不與聞謀、與于青之賞同。燎，九召反。又力吊反。一本作終夕與于燎。齊氏之宰渠子召北宮子。北宮喜也。北宮氏之宰不與聞謀，殺渠子，遂伐齊氏，滅之。丁巳晦，公入，與北宮喜盟于彭水之上。喜本與齊氏同謀，故公先與喜盟。 
　　[疏]「丁巳晦」。
　　○正義曰：丙辰丁巳乃是頻日，其事既多，不應二日之中並為此事。今杜不云日誤者，以誤在可知，故杜不言。且宣二年「壬申，朝于武官」。注云：「壬申，十月五日。既有日而無月，冬又在壬申下，明傳文無較例。」又注哀十二年傳云：「此事，經在『十二月螽』上，今倒在下，更具列其月以為別者，丘明本不以為義例，故不皆齊同。」如杜此言，或傳因簡牘之辭，不復具顯其日月。劉炫以為日誤而規杜氏，非也。
　　秋七月戊午朔，遂盟國人。八月辛亥，公子朝、褚師圃、子玉霄、子高魴出奔晉。皆齊氏黨。閏月戊辰，殺宣姜。與公子朝通謀故。衛侯賜北宮喜諡曰貞子，滅齊氏故。 
　　[疏]「貞子」。
　　○正義曰：諡法「外內用情曰貞」。
　　賜析朱鉏諡曰成子，霄從公故。而以齊氏之墓予之。皆未死而賜謚及墓田，傳終而言之。衛侯告寧于齊，且言子石。子石，公孫青，言其有禮。 
　　[疏]注「子石公孫青」。
　　○正義曰：案《世本》，傾公生子夏勝，勝生子石青是也。
　　齊侯將飲酒，徧賜大夫曰：「二三子之教也。」喜青敬衛侯。
　　○徧音遍。苑何忌辭，曰：「與于青之賞，必及于其罰。何忌，齊大夫。言青若有罪，亦當並受其罰。
　　○苑，于元反。在《康誥》曰，父子兄弟，罪不相及，《尚書 康誥》。 
　　[疏]「在康」至「相及」。
　　○正義曰：此非《康誥》之全文，引其意而言之。其本文云：「子弗祗服厥父事，大傷厥考心。于父不能字厥子，乃疾厥子。于弟弗念天顯，乃弗克恭厥兄；兄亦不念鞠子哀，大不友于弟。惟吊茲，不于我政人得罪。」孔安國云：「至此不孝不慈弗友不恭，不于我執政之人得罪乎！道教不至所致。」又曰：「文王作罰，刑茲無赦。」言刑此不孝不慈之人無赦也。刑不慈者，不可刑其父又刑其子；刑不孝者，不可刑其子又刑其父。是為父子兄弟，罪不相及。
　　況在群臣？臣敢貪君賜以乾先王？」言受賜，則犯《康誥》之義。琴張聞宗魯死，琴張，孔子弟子，字子開，名牢。
　　○牢，力刀反。 
　　[疏]注「琴張」至「名牢」。
　　○正義曰：《家語》云「孔子弟子琴張與宗魯友」。《七十子篇》云，「琴牢衛人，字子開，一字張」，則以字配姓為琴張，即牢曰子云是也。賈逵、鄭眾皆以為子張即顓孫師。服虔云：案《七十子傳》云，子張少孔子四十余歲，孔子是時四十一，未有子張。鄭、賈之說，不知所出。
　　將往弔之。仲尼曰：「齊豹之盜，而孟縶之賊，女何吊焉？言齊豹所以為盜，孟縶所以見賊，皆由宗魯。
　　○女音汝。君子不食姦，如公孟不善而受其祿，是食姦也。不受亂，許豹行事，是受亂也不為利疚于回，疚，病；回，邪也。以利故不能去，是病身于邪。
　　○為，于偽反。疚，居又反。邪似嗟反，下同。不以回待人，知難不告，是以邪待人。
　　○難，乃旦反，下同。不蓋不義，以周事豹，是蓋不義。不犯非禮。」以二心事縶，是非禮。 
　　宋華、向之亂，公子城、平公子。公孫忌、樂舍、舍，樂喜孫。司馬彊、向宜、向鄭、宜、鄭皆向戌子。楚建、楚平王之亡大子。郳甲小邾穆公子。
　　○郳，五兮反。出奔鄭。八子，宋大夫。皆公黨，辟難出。其徒與華氏戰于鬼閻，八子之徒眾也。潁川長平縣西北有閻亭。
　　○閻，似廉反，又似冉反。敗子城。子城適晉。子城為華氏所敗，別走至晉。為明年子城以晉師至起本。 
　　[疏]「子城適晉」。
　　○正義曰：上云八子奔鄭。而此又云適晉者，子城本意與七子同心奔鄭，故上云奔鄭。及其敗後，遂率意適晉以請師。
　　華亥與其妻，必盥而食所質公子者，而後食。公與夫人每日必適華氏，食公子而後歸。華亥患之，欲歸公子。向寧曰：「唯不信，故質其子。若又歸之，死無日矣。」公請于華費遂，將攻華氏。費遂，大司馬，華氏族。
　　○盥，古緩反。而食音嗣，下食公子同。質音致，下同。費，扶味反。對曰：「臣不敢愛死，無乃求去憂而滋長乎！恐殺大子，憂益長。
　　○去，起呂反。長，丁丈反，注及下同。臣是以懼，敢不聽命？」公曰：「子死亡有命，余不忍其訽。」訽，恥也。
　　○訽，許候反，本或作詬，同。 
　　[疏]「子死」至「其訽」。
　　○正義曰：言我子死亡，自有天命。天命欲盡，非人所免。我不忍其恥。欲喪子以伐之。
　　冬十月，公殺華、向之質而攻之。戊辰，華、向奔陳，華登奔吳。登，費遂之子，黨華、向者。向寧欲殺大子。華亥曰：「干君而出，又殺其子，其誰納我？且歸之有庸。」可以為功善。使少司寇牼以歸，以三公子歸公也。牼，華亥。庶兄。
　　○少，詩照反，下注少皞同。牼，苦耕反。曰：「子之齒長矣，不能事人。以三公子為質，必免。」質，信也。送公子歸，可以自明不叛之信。
　　○質，如字，注同。 
　　[疏]「不能事人」。
　　○正義曰：言年齒既長，不能他國事人為臣。
　　公子既入，華牼將自門行。從公門去。公遽見之，執其手，曰：「余知而無罪也，入，復而所。」而，女也。所，所居官。
　　○遽，其據反。女音汝。 
　　齊侯疥，遂痁，痁，瘧疾。
　　○疥，舊音戒，梁元帝音該，依字則當作痎。《說文》云，兩日一髮之瘧也。痎音皆，後學之徒僉以戒字為誤。案傳例因事曰遂，若痎巳是瘧疾，何為復言遂痁乎？痁，失廉反。 
　　[疏]「齊侯疥遂痁」。
　　○正義曰：後魏之世，嘗使李繪聘梁。梁人袁狎與繪言及《春秋》說此事云，疥當為痎，痎是小瘧，痁是大瘧。<疒爾>患積久，以小致大，非疥也。狎之所言，梁王之說也。案《說文》疥，搔也。瘧，熱寒休作。痁有熱瘧。痎，二日一發瘧。今人瘧有二日一發，亦有頻日發者，俗人仍呼二日一發。久不差者為痎瘧，則梁王之言信而有徵也。是齊侯之瘧，初二日一發。後遂頻日熱發，故曰疥遂痁。以此久不差，故諸侯之賓問疾者多在齊也。若其不然，疥搔小患，與瘧不類，何云疥遂痁乎？徐仙民音作疥，是先儒舊說皆為疥遂痁，初疥後瘧耳。今定本亦作疥。
　　期而不瘳。諸侯之賓問疾者多在。多在齊。
　　○期音基。瘳，敕留反。 
　　[疏]「期而」。
　　○正義曰：期，三百有六旬又六日，法天數三百六十五度四分度之一。帝言閏從全數，故言三百六十又六日，合五百六十五日又四分度之一分，欠三分不成六日。大月卻還天期十度，小月不盡置閏。
　　梁丘據與裔款二子，齊嬖大夫。
　　○裔，以制反。嬖，必計反。言于公曰：「吾事鬼神豐，于先君有加矣。今君疾病，為諸侯憂，是祝、史之罪也。諸侯不知，其謂我不敬，君盍誅于祝固、史嚚以辭賓？」欲殺嚚、固以辭謝來問疾之賓。
　　○盍，戶臘反。嚚，魚巾反。 
　　[疏]注「欲殺嚚固」。
　　○正義曰：服虔云：祝固，齊大祝，史嚚，大史也。謂祝史之固陋嚚闇，不能盡禮薦美，至于鬼神怒也。其意以為請誅祝史之嚚闇固陋者，嚚、固非人名也。案，莊三十二年，「神降于莘。虢公使祝應、宗區、史嚚享焉。」彼是人名，則此亦名也。《世族譜》齊雜人內有祝固、史嚚。此云欲殺嚚、固，是杜必以為人名也。
　　公說，告晏子。晏子曰：「日宋之盟，日，往日也。宋盟在襄二十七年。
　　○說音悅。屈建問范會之德于趙武。趙武曰：『夫子之家事治；言于晉國，竭情無私。其祝、史祭祀，陳信不愧；其家事無猜，其祝、史不祈。』家無猜疑之事，故祝史無求于鬼神。
　　○屈，居勿反。治，直吏反。愧，九位反，本又作媿。猜，七才反。 
　　[疏]「晏子曰」至「不祈」。
　　○正義曰：彼傳趙武對曰，「夫子之家事治；言于晉國，無隱情。其祝、史陳信于鬼神無愧辭」。此晏子言之，其辭微多于彼，其意亦不異也。
　　建以語康王。楚王。
　　○語，魚據反。康王曰：「神、人無怨，宜夫子之光輔五君以為諸侯主也。」五君，文、襄、靈、成、景。 
　　[疏]「光輔五君」。
　　○正義曰：文公為戎右，襄、靈為大夫，成公為卿，景公為大傅。
　　公曰：「據與款謂寡人能事鬼神，故欲誅于祝、史，子稱是語，何故？」對曰：「若有德之君，外內不廢，無廢事。上下無怨，動無違事，其祝、史薦信，無愧心矣。君有功德，祝史陳說之，無所愧。 
　　[疏]「上下無怨」。
　　○正義曰：此猶如《孝經》「上下無怨也」。言人臣及民，上下無相怨耳。服虔云：上下謂人、神無怨。即如服言，下云「上下怨疾」，復是人與神相怨疾也。
　　是以鬼神用饗，國受其福，祝、史與焉。與受國福。
　　○與焉音預，注同，下祝史與焉亦同。其所以蕃祉老壽者，為信君使也，其言忠信于鬼神。其適遇淫君，外內頗邪，上下怨疾，動作辟違，從欲厭私，使私情厭足。
　　○蕃音煩。祉音恥。為，于偽反，又如字，下為暴君使同。頗，普何反。邪，似嗟反。辟，匹亦反。從，子用反，下淫從同，或音如字。厭，于豔反，注同。高台深池，撞鍾舞女。斬刈民力，輸掠其聚，掠，奪取也。
　　○撞，直江反。刈，本又作艾，魚廢反。掠音亮，聚才住反，又如字。 
　　[疏]「輸掠其聚」。
　　○正義曰：輸，墮也。故為墮毀，奪其所聚之物。
　　以成其違，不恤後人。暴虐淫從，肆行非度，無所還忌，還猶顧也。 
　　[疏]「肆行非度」。
　　○正義曰：肆，縱恣也。恣意行非法度之事也。
　　不思謗讟，不憚鬼神。神怒民痛，無悛于心。其祝、史薦信，是言罪也；以實白神，是為言君之罪。
　　○讟，徒木反。悛，七全反。 
　　[疏]「不思謗讟」。
　　○正義曰：俗本作畏，定本作思。
　　其蓋失數美，是矯誣也。蓋，掩也。
　　○數，所主反。矯，居表反。 
　　[疏]「其蓋」至「誣也」。
　　○正義曰：掩蓋愆失，妄數美善，是矯詐誣罔也。
　　進退無辭，則虛以求媚。作虛辭以求媚于神。
　　○媚，眉記反。是以鬼神不饗其國以禍之，祝、史與焉。所以天昏孤疾者，為暴君使也，其言僣嫚于鬼神。」公曰：「然則若之何？」對曰：「不可為也：言非誅祝、史所能治。
　　○僣，子念反，下僣令同。嫚，武諫反。山林之木，衡鹿守之；澤之萑蒲，舟鮫守之；藪之薪蒸，虞候守之；海之鹽、蜃，祈望守之。衡鹿、舟鮫、虞候、祈望，皆官名也。言公專守山澤之利，不與民共。
　　○萑音丸。鮫音交。藪，素口反。蒸，之丞反。粗曰薪，細曰蒸。蜃，巿軫反。 
　　[疏]注「衡鹿」至「民共」。
　　○正義曰：《周禮》，司徒之屬，有林衡之官，掌巡林麓之禁。鄭玄云：「衡，平也。平林麓之大小及所生者。竹木生平地曰林，山足曰麓。」此置衡鹿之官，守山林之木，是其宜也。舟是行水之器，鮫是大魚之名。澤中有水有魚，故以舟鮫為官名也。《周禮》山澤之官皆名為虞，「每大澤大藪，中士四人」。鄭玄云，虞，度也。度知山之大小及所生者。澤，水所鍾也，水希曰藪。則藪是少水之澤，立官使之候望，故以虞候為名也。海是水之大神，有時祈望祭之，因以祈望為主海之官也。此皆齊自立名，故與《周禮》不同。山澤之利當與民共之，言公立此官，使之守掌，專山澤之利，不與民共，故鬼神怒而加病也。
　　縣鄙之人，入從其政；逼介之關，暴徵其私；介，隔也。迫近國都之關。言邊鄙既入服政役，又為近關所徵稅相暴，奪其私物。
　　○其政，如字，一音徵。逼，彼力反。介音界。近，附近之近。 
　　[疏]注「介隔」至「私物」。
　　○正義曰：《聘禮》「及竟謁關人」，鄭玄云：「古者竟上為關。」又《周禮 司關》注云「關，界上之門」。然則禮之正法，國之竟界之上乃有關耳，自竟至國更無關也。齊于竟內更復置關，不與常禮同，以隔外內，故注介為隔也。迫近國都為關，以隔邊鄙之人。縣鄙之人入從國之政役，近關又徵稅，奪其私物而使民困也。
　　承嗣大夫，強易其賄。承嗣大夫，世位者。
　　○強，其丈反。賄，呼罪反。布常無藝，藝，法制也。言布政無法制。 
　　[疏]「布常無藝」。正義曰：布其尋常之政，無準藝。
　　徵斂無度；宮室日更，淫樂不違。違，去也。內寵之妾，肆奪于巿；肆，放也。外寵之臣，僣令于鄙。詐為教令于邊鄙。私欲養求，不給則應。養，長也。所求不給則應之以罪。
　　○應，應對之應，注同。長，丁丈反。 
　　[疏]「私欲」至「則應」。
　　○正義曰：言此嬖寵之臣，私有所欲，長養其情，求物共之，民不共給，則應之以罪。
　　民人苦病，夫婦皆詛。祝有益也，詛亦有損。聊、攝以東，聊、攝，齊西界也。平原聊城縣東北有攝城。
　　○詛，莊慮反。祝，之又反，下善祝同。姑、尢以西，姑、尢齊東界也。姑水、尢水皆在城陽郡東南入海。 
　　[疏]「聊攝」至「以西」。
　　○正義曰：聊、攝、姑、尢皆是邑也。管仲夸楚，言其竟界所至，故遠舉河海也。晏子言其人多，故唯舉屬邑言之也。
　　其為人也多矣。雖其善祝，豈能勝億兆人之詛？萬萬曰億，萬億曰兆。
　　○億，于力反。君若欲誅于祝、史，修德而後可。」公說，使有司寬政，毀關，去禁，薄斂，已責。除逋責。
　　○說音悅。去，起呂反，下以去其否同。斂，力驗反。責本又作債，同。逋，布胡反。 
　　十二月，齊侯田于沛，言疾愈行獵。沛，澤名。
　　○沛音貝。招虞人以弓，不進。虞人，掌山澤之官。公使執之。辭曰：「昔我先君之田也，旃以招大夫，弓以招士，皮冠以招虞人。臣不見皮冠，故不敢進。」乃舍之。仲尼曰：「守道不如守官。」君招當往，道之常也。非物不進，官之制也。
　　○旃，之然反。 
　　[疏]「旃以」至「虞人」。
　　○正義曰：《周禮》「孤卿建旃」，大夫尊，故麾旃以招之也。《逸詩》「翹翹車乘，招我以弓」。古者，聘士以弓，故弓以招土也。諸侯服皮冠以田，虞人掌田獵，故皮冠以招虞人也。
　　君子韙之。韙，是也。
　　○韙，于鬼反。齊侯至自田，晏子侍于遄台，子猶馳而造焉。子猶，梁丘據。
　　○田，本亦作佃，音同。遄，巿專反。造，七報反。公曰：「唯據與我和夫！」晏子對曰：「據亦同也，焉得為和？」公曰：「和與同異乎！」對曰：「異。和如羹焉，水、火、醯、醢、鹽、梅，以烹魚肉，燀之以薪，燀，炊也。
　　○夫音扶。焉，于虔反。羹音庚，舊音衡。醯，呼兮反。醢音海。烹，普庚反，煮也。燀，章善反，燃也。炊，昌垂反。 
　　[疏]「醯醢鹽梅」。
　　○正義曰：醯，酢也。醢，肉醬也。梅，果實似杏而醋。《禮記 內則》炮豚之法云「調之以醯醢」，《尚書 說命》云「若作和羹，爾惟鹽梅」。是古人調鼎用梅醢也。此說和羹而不言豉，古人未有豉也。《禮記 內則》、《楚辭 招魂》備論飲食而言不及豉。史游《急就篇》乃有蕪荑鹽豉。蓋秦漢以來始為之耳。
　　宰夫和之，齊之以味，濟其不及，以洩其過。濟，益也。泄，減也。
　　○齊，才細反，又如字。洩，息列反。 
　　[疏]「齊之」至「其過」。
　　○正義曰：齊之者，使酸咸適中，濟益其味，不足者，洩減其味大過者。
　　君子食之，以平其心。君臣亦然。亦如羹君所謂可而有否焉，否，不可也。臣獻其否，以成其可；獻君之否，以成君可。君所謂否而有可焉，臣獻其可，以去其否，是以政平而不乾，民無爭心。故《詩》曰：『亦有和羹，既戒既平。《詩》頌殷中宗。言中宗能與賢者和齊可否，其政如羹，敬戒且平。和羹備五味，異于大羹。
　　○爭，爭斗之爭。和、齊並如字，一讀上戶臥反，下才細反。鬷嘏無言，時靡有爭。』鬷，緫也。嘏，大也。言緫大政能使上下皆如和羹。
　　○鬷，子工反。嘏，古雅反。緫音揔。 
　　[疏]「詩曰」至「有爭」。
　　○正義曰：《詩》言殷王中宗非徒身自賢明，亦有和羹之臣，臣與其君可否相濟，如宰夫之和齊羹也。此臣既敬戒其事矣，既志性和平矣。中宗裛齊大政，自上及下無怨恨之言，時民無有相爭斗訟者也，言其上下悉如和羹。
　　○注「詩頌」至「大羹」。
　　○正義曰：《詩 商頌 列祖》之篇，祀中宗之詩也。中宗，殷王大戊，湯之玄孫也。有桑谷之異，懼而修德，殷道復興，故表顯之號為中宗。殷人祭其廟，述其德，而歌此詩也。言亦有者，臣能諫君，君能改悔。亦者，兩相須之意也。言中宗能與臣之賢者和齊可否，其為政教，如宰夫和齊羹之味也。敬戒且平，言此賢臣之性行也。《樂記》云「大羹不和」。鄭玄云「大羹肉湆，不調以鹽菜」。桓二年傳云「大羹不致」，注云：「大羹肉汁，不致五味。」和羹備五味，異于大羹也。
　　注「鬷緫」至「和羹」。
　　○正義曰：鬷，總。嘏，大。《詩 毛傳》文也。言中宗為天子，總大政，能使上下皆如和羹焉。傳引此詩，證民無爭心，則以時靡有爭，謂時無有爭也。 
　　先王之濟五味、濟，成也。和五聲也，以平其心，成其政也。聲亦如味，一氣，須氣以動。
　　○一氣，杜解以為人氣也。服云，歌氣也。 
　　[疏]「一氣」。
　　○正義曰：服虔云，歌氣也。杜言，須氣以動。則一氣不主為歌吹。人以氣生，動皆由氣，彈絲、擊石莫不用氣，氣是作樂之主，故先言之。人作諸樂皆須氣以動，則與服不異。
　　二體，舞者有文武。 
　　[疏]「二體」。
　　○正義曰：樂之動身體者，唯有舞耳。文舞，執羽籥；武舞，執干戚。舞者，有文武之二體。
　　三類，風、雅、頌。 
　　[疏]「三類」。
　　○正義曰：樂以歌詩為主，《詩》有風、雅、頌，其類各別。知三類是風、雅、頌也。一國之事，諸侯之詩為風，天下之事，天子之詩為雅，成功告神為頌。是三者，類別各不同。
　　四物，雜用四方之物以成器。 
　　[疏]「四物」。
　　○正義曰：樂之所用八音之器金、石、絲、竹、匏、土、革、木，其物非一處能備，故雜用四方之物以成器。
　　五聲，宮、商、角、徵、羽。
　　○五聲，宮為君，商為臣，角為民，徵為事，羽為物。徵，張里反。 
　　[疏]「五聲」。
　　○正義曰：《漢書 律歷志》云：五聲者，「宮、商、角、徵、羽也。所以作樂者，諧八音，蕩滌人之邪志，令其正性，移風易俗也」。五聲和，八音諧，而樂成。商之為言章也。物成熟可章度也。角，觸也，物觸地而出，戴芒角也。宮，中也，居中央，暢四方，唱始生，為四聲綱也。徵，祉也，物盛大而藩祉也。羽，宇也，物聚宇而覆之也。夫聲者，中于宮，觸于角，祉于徵，章于商，宇于羽，故四聲為宮紀也。是五聲之名義也。聲之清濁，凡有五品，自然之理也。聖人配于五方，宮居其中，商、角、徵、羽分配四方。四時之物，春生，夏長，秋成，冬聚，取其事而為之名也。《志》又云：「五聲之本，生黃鍾之律。九寸為宮，或益或損，以定商、角、徵、羽。九六相生，陰陽之應也。」《樂記》云：「宮為君，商為臣，角為民，徵為事，羽為物。」《月令》，「春其音角，夏其音徵，中央土其音宮，秋其音商，冬其音羽」。鄭玄云，「聲始于宮，宮數八十一，屬土，以其最濁，君之象也。三分宮去一以生徵，徵數五十四，屬火，以其微清，事之象也。三分徵益一以生商，商數七十二屬金，以其濁次宮，臣之象也。三分商去一以生羽，羽數四十八，屬水以為最清，物之象也。三分羽益一以生角，角數六十四，屬木，以其清濁中，民之象也。」《志》言或損或益者，下生三分損一，上生三分益一。九六相生者，以九生六，是三損一也。以六生九是三益一也。損益之數，清濁之差，無可以相準；況以黃鍾九寸自乘為九九八十一，定之為宮數，因宮而損益以定商、角、徵、羽之差，言其相校如此數也，唯相準況耳，非言實有此數可用之也。
　　六律，黃鍾、大蔟、姑洗、蕤賓、夷則、無射也。陽聲為律，陰聲為呂。此十二月氣。
　　○大音泰。蔟，七豆反。蕤，人誰反。射音亦。 
　　[疏]「六律」。
　　○正義曰：《周禮》「大師掌六律六呂，以合陰陽之聲。陽聲：黃鍾、大蔟、姑洗、蕤賓、夷則、無射；陰聲：大呂、應鍾、南呂、林鍾、小呂、夾鍾」。《月令》以小呂為仲呂。《律歷志》云，律有十二。陽六為律，陰六為呂。黃帝之所作也。黃帝使伶倫自大夏之西，崑崙之陰，取竹之竅厚均者，斷兩節間而吹之，以為黃鍾之宮。制十二筩以聽鳳皇之鳴，其雄鳴為六，雌鳴亦六，以比黃鍾之宮，是為律本。黃鍾：黃者，中之色也；鍾者，種也。天之中數五，五為聲，聲上宮，五聲莫大焉。地之中數六，六為律，律有形有色，色上黃，五色莫盛焉。故陽氣施種于黃泉，滋萌萬物，為六氣元也。以黃色名元氣律者，著宮聲也。始于子，在十一月。大呂：呂，旅也，言陰大，旅助黃鍾宣氣而牙物也。位于丑，在十二月。大蔟：蔟，奏也，言陽氣大，奏地而達物也。位于寅，在正月。夾鍾，言陰氣夾助大蔟，宣四方之氣，而出種物也。位于卯，在二月。姑洗：洗絜也，言陽氣洗物辜絜之也。彼注云「辜，必也」。位于辰，在三月。仲呂，言微陰始起未咸，著于其中，旅助姑洗宣氣齊物也。位于巳，在四月。蕤賓：蕤，繼也；賓，道也，言陽氣始道陰氣，使繼養物也。位于午，在五月。林鍾：林，君也，言陰氣受任，助蕤賓君主種物使長大茂盛也。位于未，在六月。夷則：則，法也。言陽氣正法度而使陰氣夷當傷之位也。位于申，在七月。南呂：南，任也，言陰氣旅助夷則任成萬物也。位于酉，在八月。無射：射，厭也，言陽氣究物而使陰氣畢剝落之，終而復始，無厭已也。位于戌，在九月。應鍾，言陰氣應無射，該藏萬物而雜陽閡種也。彼注云「外閉曰閡」。位于亥，在十月。是解六律六呂之名義也。如《志》之言，初為律者，以竹為之，吹其聲也，其後則用銅為之，以候氣。《後漢書》章帝時，零陵大學奚景于陰冷道舜祠下得白玉管，是古人或以玉為管也。《續漢書》云，候氣之法，為土室三重，戶閉，涂釁必周，密布緹縵于室，中以木為案，每律各一，內痺外高，從其方位，加律其上，以葭莩灰實其端，案歷而候之。其月氣至，則灰飛而管通，蓋音聲之道與天地之氣通，故取律以候氣。《月令》，正月「律中大蔟」。鄭玄云，「律者，候氣之管，以竹為之。中，猶應也。正月氣至，則大蔟之律應。應，謂吹灰也」。是其舊說然也。其律呂相生，鄭注《周禮 大師》職云：「黃鍾之初九，下生林鍾之初六，林鍾又上生大蔟之九二，大蔟又下生南呂之六二，南呂又上生姑洗之九三，沽洗又下生應鍾之六三，應鍾又上生蕤賓之九四，蕤賓又上生大呂之六四，大呂又下生夷則之九五，夷則又上生夾鍾之六五，夾鍾又下生無射之上九，無射又上生中呂之上六。同位者象夫妻，異位者象子母，所謂律取妻而呂生子也。」子午以東為上生，子午以西為下生，五下六上，乃一終矣。鄭玄云，「同位象夫妻者，黃鍾初九，林鍾初六及大蔟九二，南呂六二之類，同在初二之位，故象夫妻。異位象子母者，謂林鍾初六生大蔟九二，初之與二其數不同，故為異位，象子母。律生于呂，是為同位，故云律取妻。呂生于律，則為異位，故云呂生子。言五下者，謂夷則、林鍾、南呂、無射、應鍾皆是子午以東之管下而生之，故云下生。六上者，謂大呂、大蔟、夾鍾、姑洗、仲呂、蕤賓，皆是子午以西之管上而生之，故云上生。黃鍾為律之首，不是余管所生，不入其數。上生者三分益一，下生者三分減一，皆左旋隔八而相生」。
　　七音，周武王伐紂，自午及子凡七日。王因此以數合之，以聲昭之，故以七同其數，以律和其聲，謂之七音。
　　○七音，宮、商、角、徵、羽、變宮、變徵也。 
　　[疏]「七音」。
　　○正義曰：聲之清濁，數不過五，而得有七音者，終五以外更變為之也。賈逵注《周語》云：周有七音，謂七律，謂七器音也，黃鍾為宮，太蔟為商，沽洗為角，林鍾為徵，南呂為羽，應鍾為變宮，蕤賓為變徵。是五聲以外，更加變宮、變徵為七音也。《周語》云：景王將鑄無射，問律于伶州鳩。對曰：律所以立均出度也。古之神瞽，考中聲而量之以制，度律均鍾，百官軌儀，故先王貴之。王曰「七律者何」？對曰：「昔武王伐殷，歲在鶉火，月在天駟，日在析木之津，辰在斗柄，星在天黿。星與辰之位，皆在北維。我姬氏出自天黿，則我皇妣大姜之姪逢公之所馮神也。歲之所在，則我周之分野也。月之所在，辰馬農祥，我大祖后稷之所經緯也。王欲合是五位三所而用之，自鶉及駟七列也，南比之揆七同也，凡神人以數合之，以聲昭之，數合聲和，然後可同也。故以七同其數，而以律和其聲，于是乎有七律」也。是言周樂有七音之意也。五位者，歲、月、日、辰、星之位也。三所者，星與日、辰之位是一所也，歲之所在是二所也。月之所在，武王以殷之十二月二十八日戊午發師，其年，歲星在鶉火之次也，其日月合宿于房五度。房，即天駟之星也。日在箕七度，箕于次分在析木之津也。日月之會謂之辰。斗柄，斗前也。戊午後三日得周二月辛酉朔，日月合宿于箕十度，在斗前一度，是為辰，在斗柄也。星在天黿者，星于五星為水星，辰星是也。天黿即玄枵次之別名也。于是辰星在婺女之宿，其分在天黿之宿次也。鶉是張星也，駟是房星也。天宿以右旋為次，張、翼、軫、角、亢、氐、房凡七宿，是自鶉火至駟為七，列宿有七也。鶉火在午，天黿在子，斗柄所建，月移一次，是自午至子為南北之揆七同也。揆，度也。度量星之有七同也。武王既見天時如此，因此以數比合之，其數有七也。以聲昭明之，聲亦宜有七也，故以七同其數，五聲之外加以變宮、變徵也。此二變者，舊樂無之，聲或不會，而以律和其聲，調和其聲使與五音諧會謂之七音。由此也，武王始加二變，周樂有七音耳，以前未有七。杜言武王伐紂，自午及子凡七日者，《尚書 泰誓》云，「戊午，王次于河朔」。又《牧誓》云：「時甲子昧爽，王朝至于商郊牧野，乃誓。」又《武成》云：「戊午，師逾孟津。癸亥，陳于商郊。」甲子受率其旅若林，「前徒倒戈，攻于後以北，血流漂杵，一戎衣，天下大定」。是自戊午至甲子七日也。劉炫云：杜既取《國語》之文以七同其數，以律和其聲，何為又云自午及子凡七日乎？是杜意以武王為七日之故，而作樂用七音也。違《國語》之文，是杜說謬。今知不然者，以《尚書》、《國語》俱有七義，事得兩通，故杜兼而取之。劉以為杜背《國語》之文而規杜過，非也。
　　八風，八方之風。
　　○八風，《易緯 通卦驗》云，東北曰條風，東方曰明庶風，東南曰清明風，南方曰景風，西南曰涼風，西風曰閶闔風，西北曰不周風，北方曰廣莫風。條風又名融風，景風一名凱風。 
　　[疏]「八風」。
　　○正義曰：《易緯 通卦驗》云：「立春，調風至；春分，明庶風至；立夏，清明風至；夏至，景風至；立秋，涼風至；秋分，閶闔風至；立冬，不周風至；冬至，廣莫風至。調風一名融風。十八年傳云：「是謂融風。」是調融同也。此八方之風，以八節而至，但八方風氣寒暑不同，樂能調陰陽和節氣。隱五年傳曰：「舞，所以節八音而行八風」，故樂以八風相成也。八節之風，亦與八卦、八音相配。賈逵云：兌為金，為閶闔風也。乾為石，為不周風也。坎為革，為廣莫風也。艮為匏，為融風也。震為竹，為明庶風也。巽為木，為清明風也。離為絲，為景風也。坤為土，為涼風也。是先儒依《易緯》配八風也。
　　九歌，九功之德，皆可歌也。六府、三事謂之九功。
　　○六府，水、火、金、木、土、谷。三事，正德、利用、厚生也。 
　　[疏]「九歌」。
　　○正義曰：九歌之事，《尚書 大禹謨》與文七年傳具有其文。
　　以相成也；言此九者合，然後相成為和樂。清濁、大小，短長、疾徐，哀樂、剛柔，遲速、高下，出入、周疏，以相濟也。周，密也。
　　○哀樂，音洛。下及注皆同。周疏，傳本皆作流，然此五句皆相對，不應獨作周流。古本有作疏者。案注訓周為密，則與疏相對，宜為疏耳。 
　　[疏]「清濁」至「周疏」。
　　○正義曰：周疏以上凡十事，皆兩字相對，其義相反，乃言樂聲如此相反以成音曲，猶羹之水火相反，人之和而不同也。杜訓周為密，則疏為希，亦相反也。俗本疏作流，《易 系辭》云：「周流六虛。」《仲尼燕居》云：「周流無不遍也。」涉彼文而誤耳。杜既以周為密，則流當為疏，今定本作流，非也。
　　君子聽之，以平其心。心平，德和，故《詩》曰『德音不瑕』。《詩 豳風》也。義取心平則德音無瑕闕。
　　○豳，彼貧反。 
　　[疏]「詩曰德音不瑕」。
　　○正義曰：《詩 豳風 狼跋》：「美周公攝政，遠則四國流言，近則成王不知。周大夫美其不失其聖也。」云：「公孫碩膚，德音不瑕。」鄭玄云：「不瑕，言不可疵瑕也。」
　　今據不然。君所謂可，據亦曰可；君所謂否，據亦曰否。若以水濟水，誰能食之？若琴瑟之專壹，誰能聽之？同之不可也如是。」飲酒樂。公曰：「古而無死，其樂若何！」晏子對曰：「古而無死，則古之樂也，君何得焉？昔爽鳩氏始居此地，爽鳩氏，少皞氏之司寇也。
　　○專如字；董遇本作摶，音同。季萴因之，季萴，虞夏諸侯，代爽鳩氏者。
　　○萴，仕側反。夏，戶雅反。 
　　[疏]注「季萴」至「氏者」。正義曰：此相傳說也。以逢伯是殷之諸侯，此在逢伯之前，故以為虞夏時也。爽鳩在少皞之世，至虞夏歷代多矣，未必其間更無他姓。據晏之言，云代爽鳩氏耳。
　　有逢伯陵因之，逢伯陵，殷諸侯，姜姓。蒲姑氏因之，浦姑氏，殷周之間代逢公者。而後大公因之。古若無死，爽鳩氏之樂，非君所原也。」齊侯甘于所樂，志于不死。晏子稱古以節其情原。
　　○大音泰。爽鳩氏之樂，一本作樂之。 
　　[疏]「古者」至「願也」。
　　○正義曰：自古者其無死，爽鳩至今猶存則此齊地是爽鳩氏得而樂也。君不得為齊君不死之事，此樂爽鳩氏之有，非君所原樂也。晏子以爽鳩氏為始，故言爽鳩之樂，計爽鳩以前處齊地者，猶應代有人矣。
　　鄭子產有疾，謂子大叔曰：「我死，子必為政。唯有德者能以寬服民，其次莫如猛。夫火烈，民望而畏之，故鮮死焉；水懦弱，民狎而玩之，狎，輕也。
　　○鮮，息淺反。懦，乃亂、乃臥二反，一音儒。狎，戶甲反。玩，五亂反。則多死焉，故寬難。」難以治。
　　○治，直吏反。疾數月而卒。大叔為政，不忍猛而寬。鄭國多盜，取人于萑苻之澤。萑苻，澤名。于澤中劫人。
　　○數，所主反。萑音丸。苻音蒲，又如字。大叔悔之，曰：「吾早從夫子，不及此。」興徒兵以攻萑苻之盜，盡殺之。盜少止。仲尼曰：「善哉！政寬則民慢，慢則糾之以猛。糾，猶攝也。
　　○盡殺之，本或作盡之，殺衍字。糾，居黝反。 
　　[疏]「盡殺之盜少止」。
　　○正義曰：既言盡殺之，復云盜少止者，蓋謂盡萑苻之內盜也。少止，謂鄭國余處之盜由此少止。
　　猛則民殘，殘則施之以寬。寬以濟猛，猛以濟寬，政是以和。《詩》曰，『民亦勞止，汔可小康；惠此中國，以綏四方。』施之以寬也。《詩 大雅》。汔，其也。康、綏皆安也。周厲王暴虐，民勞于苛政，故詩人剌之，欲其施之以寬。
　　○汔，許乙反。苛音何。『毋從詭隨，詭人隨人，無正心，不可從。
　　○毋，本又作無。從，子又反，注同。詭，九委反。以謹無良，謹，敕慎也。式遏寇虐，慘不畏明』，糾之以猛也。式，用也。遏，止也。慘，曾也。言為寇虐，曾不畏明法者，亦當用猛政糾治之。
　　○遏，于葛反。慘，七感反。『柔遠能邇，以定我王』，平之以和也。柔，安也。邇，近也。遠者懷附，近者各以能進，則王室定。 
　　[疏]「詩曰」至「和也」。
　　○正義曰：此《詩 大雅 民勞》之篇，刺厲王之詩也。其下十句，《詩》之文也。仲尼分為三段，每以一句釋之。汔，其也。康、綏皆安也。止，辭也。于是厲王以苛政勞民，故言當今之民亦大疲勞止，其可以小息之。中國，京師也，四方，諸夏也，施惠于此京師，中國以綏彼諸夏之民。此四句者，欲其施之以寬也。詭、隨謂詭人為善，隨人小惡，此雖惡之小者，其事不可舍從也，毋得從此詭隨之人，以謹敕彼無善之人。無善之惡，大于詭隨，詭隨不從，則無善息止，是謹敕之也。寇虐之惡人又大于無善。式，用也。遏，止也。慘，曾也。王當嚴為刑威，用止臣民之間有為寇盜苛虐，曾不畏明白之刑者。此四句者，欲其糾之以猛也。柔，安也。邇，近也。能，謂才能也。王者當以寬政安慰遠人，使之懷附，則各以才能自進者，是近人也。遠者懷而歸，近者以能自進，用此以定我為王之功。此二句者，言平之以和也。
　　○注「《詩 大雅》」云云。
　　○正義曰：《釋詁》云，「汔，幾也。」杜以幾、其同聲，故以汔為其也。康、綏皆安，及下注遏，止，皆《釋詁》文也。式，用；慘，曾，《釋言》文也。
　　又曰，『不競不絿，不剛不柔，《詩 殷頌》。言湯政得中和。競，強也。絿，急也。
　　○絿音求。布政優優，百祿是遒』，優優，和也。遒，聚也。


上一篇　下一篇 