總目 > 儒藏 > 春秋 > 春秋左傳正義 > 春秋左傳正義073
　　夏六月，晉頃公卒。秋八月，葬。鄭游吉吊，且送葬。魏獻子使士景伯詰之，曰：「悼公之喪，子西吊，子蟜送葬。在襄十五年。
　　○詰，起吉反。矯，居表反。今吾子無貳，何故？」吊、喪共使。
　　○使，所吏反。對曰：「諸侯所以歸晉君，禮也。禮也者，小事大、大字小之謂。事大在共其時命，隨時共所求。
　　○共音恭，注及下同。字小在恤其所無。以敝邑居大國之間，共其職貢，與其備御不虞之患，豈忘共命？言不敢忘共命，以所備御者多，不及辦之。
　　○御，魚呂反，注同。辦，皮莧反。先王之制；諸侯之喪，士吊，大夫送葬；唯嘉好、聘享、三軍之事于是乎使卿。晉之喪事，敝邑之間，先君有所助執紼矣。紼，輓索也。禮，送葬必執紼。
　　○好，呼報反。間音閒，下同。紼音弗。輓，本又作挽，音晚。索，悉各反。 
　　[疏]注「紼輓」至「執紼」。
　　○正義曰：紼，禮或作綍。《禮記 緇衣》云：「王言如絲，其出如綸。王言如綸，其出如綍。」綍是大繩也。《周禮》天子葬用六綍。《喪大記》君葬用四綍，大夫葬用二綍。紼為葬之所用，是輓索也。案《禮 雜記》，諸侯執綍五百人，大夫三百人。鄭玄云：「天子蓋千人也。天子諸侯之喪殯于西序，而屬綍焉。備火災而輓之也。」《王制》云：「喪三年不祭，唯祭天地社稷，為越紼而行事。」謂喪在殯，逾紼而行祭也。《周禮 大司徒》云：「大喪，帥六鄉之眾庶。屬其六引。」又《遂人》云：「大喪，帥六遂之役，屬六綍。」鄭玄《喪大記》注云：「在棺曰綍，行道曰引，至壙將窆又曰綍。」是綍引一物，從所在而異名耳。「禮送葬必執紼」，《曲禮》文也。鄭玄云：「葬喪之大事，紼引車索也。」鄭之先君親送晉侯葬者，傳無其文，游吉今言之，蓋亦嘗有矣。
　　若其不間，雖士、大夫有所不獲數矣。不得如先王禮數。大國之惠，亦慶其加，慶，善也。謂善其君自行。而不討其乏，明厎其情，厎，致也。
　　○厎音旨。取備而已，以為禮也。靈王之喪，在襄二十九年。 
　　[疏]「慶其」至「而已」。
　　○正義曰：善其有加，不討其乏，明知鄭國致其情實，取充備而已。
　　我先君簡公在楚，我先大夫印段實往，敝邑之少卿也。少，年少也。
　　○印，一刃反。少，詩照反，注同。 
　　[疏]「我先君簡公在楚」。正義曰：由簡公在楚，上卿守國，故少卿行耳。鄭玄以為簡公若在，君當自行。其言非傳旨也。
　　王吏不討，恤所無也。今大夫曰：『女盍從舊？』盍，何不也。
　　○女音汝。盍，胡獵反，下同。舊有豐有省，不知所從。從其豐，則寡君幼弱，是以不共。從其省，則吉在此矣。唯大夫圖之！」晉人不能詰。傳言大叔之敏。
　　○省，所景反，下同。 
　　吳子使徐人執掩余，使鍾吾人執燭庸，二十七年奔故。二公子奔楚。楚子大封，而定其徙，大封與土田，定其所徙之居。使監馬尹大心逆吳公子，使居養，二子奔楚，楚使逆之于竟也。養，即所封之邑。
　　○監，古銜反。竟音境。莠尹然、左司馬沈尹戌城之；城養。
　　○莠音誘。取于城父與胡田以與之，胡田，胡子之地。將以害吳也。子西諫曰：「吳光新得國，而親其民，視民如子，辛苦同之，將用之也。若好吳邊疆，使柔服焉，猶懼其至。柔服，謂不與吳構怨。
　　○若好，呼報反，一本作吾好。疆，居良反。吾又疆其讎，以重怒之，無乃不可乎！讎，謂二公子。
　　○重，直用反。吳，周之胄裔也，而棄在海濱，不與姬通，今而始大，比于諸華。光又甚文，將自同于先王。先王，謂大王、王季，亦自西戎始比諸華。
　　○胄，直又反。大王音泰。不知天將以為虐乎，使翦喪吳國而封大異姓乎，其抑亦將卒以祚吳乎，其終不遠矣。言其事行可知不久。
　　○喪，息浪反。祚，字故反。我盍姑億吾鬼神，億，安也。
　　○億，于力反。而寧吾族姓，以待其歸，善惡之歸。將焉用自播揚焉？」播揚猶勞動也。
　　○焉，于虔反。播，被我反，又波賀反，注同。王弗聽。吳子怒。冬十二月，吳子執鍾吳子。遂伐徐，防山以水之。防壅山水以灌徐。
　　○壅，于勇反。灌，古亂反。己卯，滅徐。徐子章禹斷其發，斷發自刑，示懼。
　　○斷，丁管反，注同。攜其夫人以逆吳子。吳子唁而送之，使其邇臣從之，遂奔楚。邇，近也。楚沈尹戌帥師救徐，弗及。遂城夷，使徐子處之。夷，城父也。吳子問于伍員曰：「初而言伐楚，在二十年。
　　○員音云。余知其可也，而恐其使余往也，又惡人之有余之功也。今余將自有之矣。伐楚何如？」對曰：「楚執政眾而乖，莫適任患。」若為三師以肄焉，肄，猶勞也。
　　○惡，烏路反。適，丁歷反。任音壬。肄，本又作肆，以制反，下同。一師至，彼必皆出。彼出則歸，彼歸則出，楚必道敝。罷敝于道。
　　○罷音皮，下文同。亟肄以罷之，亟，數也。
　　○亟，欺冀反。數，所角反。多方以誤之。既罷而後以三軍繼之，必大克之。」闔廬從之，楚于是乎始病。為定四年吳入楚傳。 
　　【經】三十有一年，春，王正月，公在乾侯。季孫意如會晉荀躒于適歷。（適歷，晉地。
　　○躒，力狄反。適，丁歷反。） 
　　夏，四月，丁巳，薛伯谷卒。襄二十五年盟重丘。
　　○重，直龍反。 
　　[疏]注「襄二」至「重丘」。
　　○正義曰：傳言「同盟故書」。此谷與魯必嘗同盟矣。薛于重丘以前，雖數與魯盟，伯薛入春秋以來卒葬，不見經傳，未知此谷以何年即位，故舉去今近者言之。
　　晉侯使荀躒唁公于乾侯。將使意如迎公，故荀躒來唁。 
　　秋，葬薛獻公。無傳。 
　　冬，黑肱以濫來奔。黑肱，邾大夫。濫，東海昌慮縣。不書邾，史闕文。
　　○濫，力甘反，或力蹔反。慮音閭，又如字。 
　　[疏]注「不書邾，史闕文」。
　　○正義曰：《公羊》、《谷梁》亦以濫為邾邑，而傳解其無邾之意，言邾人以濫封此黑肱，使為別國，故不系于邾。以非天子所封，故無子男爵號。其言不可通于《左氏》，《左氏》無傳明是闕文。二傳見其文闕而妄為說耳。
　　十有二月，辛亥朔，曰有食之。 
　　【傳】三十一年，春，王正月，公在乾侯，言不能外內也。（公內不容于臣子，外不容于齊、晉，所以久在乾侯。） 
　　晉侯將以師納公。范獻子曰：「若召季孫而不來，則信不臣矣，然後伐之，若何？」晉人召季孫。獻子使私焉，曰：「子必來，我受其無咎。」言我為子受無咎之任。
　　○咎，其九反，下注放此。為，于偽反。 
　　[疏]「我受其無咎」。
　　○正義曰：言我為子受其重任，其使子必無咎。受其貨故保任之。
　　季孫意如會晉荀躒于適歷。荀躒曰：「寡君使躒謂吾子：『何故出君？有君不事，周有常刑。子其圖之！』」季孫練冠、麻衣，跣行，示憂戚。
　　○出，如字，又敕律反。跣，素典反。 
　　[疏]「季孫」至「跣行」。
　　○正義曰：練冠蓋如喪服斬衰，既練之後布冠也。麻衣當是布深衣也。《問喪》云：「親始死，徒跣。」跣行不屨，以其不得事君，示已憂戚之深也。
　　伏而對曰：「事君，臣之所不得也，敢逃刑命？言原事君，君不肯還，不敢辟罪。君若以臣為有罪，請囚于費，以待君之察也，亦唯君。若以先臣之故，不絕季氏，而賜之死。雖賜以死，不絕其後。
　　○費音秘。 
　　[疏]「不絕」至「之死」。
　　○正義曰：此季孫探言罪已之意，不絕季氏之祀，或更立其子弟，直賜其身死而已。服虔云：言賜不使死，是為以死賜之。若賜死即是不殺，下句何須更言「弗殺弗亡」？
　　若弗殺弗亡，君之惠也，死且不朽。若得從君而歸，則固臣之原也，敢有異心？」君皆謂魯侯也。蓋季孫探言罪已輕重，以答荀躒。
　　○探，他南反。夏，四月，季孫從知伯如乾侯。知伯，荀躒。
　　○知音智。子家子曰：「君與之歸。一慚之不忍，而終身慚乎？」公曰：「諾。」眾曰：「在一言矣，君必逐之！」言晉既憂君，君一言使晉，晉必逐之。荀躒以晉侯之命唁公，且曰：「寡君使躒以君命討于意如，意如不敢逃死，君其入也！」公曰：「君惠顧先君之好，施及亡人，將使歸糞除宗祧以事君，則不能見夫人。已所能見夫人者，有如河！」夫人，謂季孫也。言若見季孫，已當受禍，明如河以自誓。
　　○好，呼報反。施，以豉反。祧，他彫反。夫音扶，下及注同。荀躒掩耳而走，怪公所言，示不忍聽。曰：「寡君其罪之恐，敢與知魯國之難！言恐獲不納君之罪，今納而不入，何敢復知耶。
　　○與音預。難，乃旦反。複，扶又反。臣請復于寡君。」退而謂季孫：「君怒未怠，子姑歸祭。」歸攝君事。子家子曰：「君以一乘入于魯師，季孫必與君歸。」公欲從之。眾從者脅公，不得歸。傳言君弱，不得復自在。
　　○乘，繩證反。眾從，才用反。 
　　薛伯谷卒，同盟，故書。謂書名也。入《春秋》來，薛始書名，故發傳。經在荀躒唁公上，傳在下者，欲魯事相次。 
　　秋，吳人侵楚，伐夷，侵潛、六。皆楚邑。楚沈尹戌帥師救潛，吳師還。楚師遷潛于南岡而還。吳師圍弦，左司馬戌、右司馬稽帥師救弦，及豫章，左司馬沈尹戌。
　　○稽音啟，又古兮反。吳師還。始用子胥之謀也。謀在前年。 
　　冬，邾黑肱以濫來奔。賤而書名，重地故也。黑肱非命卿，故曰賤。君子曰：「名之不可不慎也如是，是，黑肱也。夫有所有名而不如其已。有所，謂有地也。言雖有名，不如無名。已，止也。以地叛，雖賤，必書。地以名其人，終為不義，弗可滅已。是故君子動則思禮，行則思義；不為利回，回正心也。
　　○不為，于偽反，下不為同。不為義疚。疚，病也。見義則為之。
　　○疚，久又反。或求名而不得，或欲蓋而名章，懲不義也。齊豹為衛司寇，守嗣大夫，守先人嗣，言其尊。
　　○懲，直升反，下同。作而不義，其書為『盜』。求名而不得也。二十年，豹殺衛侯兄，欲求不畏彊御之名。邾庶其、在襄二十一年。莒牟夷、在五年。邾黑肱以土地出，求食而已，不求其名，賤而必書。《春秋》叛者多，唯取三人來適魯者。三人皆小國大夫，故曰賤。此二物者，所以懲肆而去貪也。物，事也。肆，放也。齊豹書盜，懲肆也。三叛人名，去貪也。
　　○去，起呂反。若艱難其身，身為艱難。以險危大人，大人，在位者。而有名章徹，謂得勇名。攻難之士將奔走之。攻猶作也。奔走猶赴趣也。
　　○難，乃旦反。若竊邑叛君以徼大利而無名，謂不書其人名。
　　○徼，古堯反。貪冒之民將寘力焉。盡力為之，不顧于見書。
　　○冒，亡北反，又亡報反。寘，之豉反。是以《春秋》書齊豹曰『盜』，三叛人名，以懲不義，數惡無禮，其善志也。無禮惡逆，皆數而不忘，記事之善者也。
　　○數，所主反，注同。故曰，《春秋》之稱微而顯，文微而義著。
　　○稱，尺證反。婉而辨。辭婉而旨別。
　　○婉，于阮反。別，彼列反。 
　　[疏]「婉而辨」。
　　○正義曰：此「婉而辨」則與「微而顯」其意一也，故杜云「辭婉而旨別」。辭婉則文微也，旨別則義顯也。上句「微而顯」者，據文雖微隱而義理顯著。下句「婉而辨」者，辭雖婉順相似，而旨意有殊，故重起其文也。此與成十四年「婉而成章」，其事異也。彼謂諱君惡，與此不同也。
　　上之人能使昭明，上之人，謂在位者。在位者能行其法，非賤人所能。善人勸焉，淫人懼焉，是以君子貴之。」 
　　十二月，辛亥，朔，日有食之。是夜也，趙簡子夢童子臝而轉以歌。轉，婉轉也。
　　○臝，本又作嬴，力果反。旦占諸史墨，曰：「吾夢如是，今而日食，何也？」簡子夢適與日食會，謂咎在已，故問之。對曰：「六年及此月也，吳其入郢乎，終亦弗克。史墨知夢非日食之應，故釋日食之咎，而不釋其夢。
　　○郢，以井反，又羊政反。應，應對之應。入郢必以庚辰，庚辰有變，日在辰尾，故曰以庚辰。定四年十一月庚辰，吳入郢。 
　　[疏]注「庚日」至「入郢」。
　　○正義曰：于天文房、心、尾為大。辰尾是辰後之星也。日在辰尾，自謂在辰星。庚辰入郢，乃謂日是辰日。二辰不同，而以日在辰尾配庚為庚辰者，二辰實雖不同，而同而同名曰辰，以其名同，故取以為占。此則史墨能知，非是人情所測。定四年十一月，「庚辰，吳入郢」，是其言之驗也。此十二月日食，彼十一月入郢，則是未復其月，而云及此月者，《長歷》定四年閏十月，庚辰吳入郢，是十一月二十九日。杜云「昭三十一年傳曰六年十二月庚辰吳入郢」，今十一月者，並閏數也。然則彼是新閏之後，且十一月二十九日又其月垂盡，故得為及此月也。
　　日月在辰尾。辰尾，龍尾也。周十二月，今之十月，日月合朔于辰尾而食。 
　　[疏]注「辰尾」至「而食」。
　　○正義曰：東方七宿：角、亢、氐、房、心、尾、箕，共為蒼龍之體。南首，北尾，角即龍角，尾即龍尾。《釋天》云：「大辰，房、心、尾也。」是房、心與尾共為大辰，故言辰尾龍尾也。周十二月，今之十月。《月令》：「孟冬之月，日在尾。」是此時日月合朔于辰尾而日食也。
　　庚午之日，日始有謫。火勝金，故弗克。」謫，變氣也。庚午十月十九日，去辛亥朔四十一日。雖食在辛亥，更以始變為占也。午，南方，楚之位也。午，火；庚，金也。日以庚午有變，故災在楚。楚之仇敵唯吳，故知入郢必吳。火勝金者，金為火妃，食在辛亥，亥，水也。水數六，故六年吳入郢也。
　　○謫，直革反。 
　　[疏]注「謫變」至「年也」。
　　○正義曰：《昏義》云：「陽事不得，適見于天，日為之食。」謫，譴責也。人有咎責，氣見于天，故謫為變氣也。《長歷》：此年十月壬子朔，故庚午是十月十九日也。從庚午下去十二月辛亥朔為四十一日。雖食在辛亥之日，而更以庚午為占，舍近而取遠，自是史墨所見，其意不可知也。午為南方之辰，楚是南方之國，故午為楚之位也。午是南方之辰火也，庚是西方之日金也，日以庚午有變，午在南方，必南方之國當其咎，故災在楚。楚之仇敵唯有吳耳，故知入郢必是吳也。其日庚午，庚金，午火，五行相刻。火勝金，金以畏火之故，金為火妃。夫妻相得而彊，是楚彊盛之兆。雖被吳人，必不亡國，故知吳入郢，終亦弗克，言其不能滅楚也。食在辛亥之日，亥在北方水位也。北方水數六，故曰六年吳入郢也。
　　【經】三十有二年，春，王正月，公在乾侯。取闞。（無傳。公別居乾侯，遣人誘闞而取之，不用師徒。
　　○闞，口暫反。） 
　　[疏]「公別」至「師徒」。
　　○正義曰：《公羊傳》曰：「闞者何？邾婁之邑也。」案傳，定元年將葬昭公，「季孫使役如闞公氏，將溝焉」。則闞是魯公葬地，非是邾邑。《公羊》不可通于《左氏》也。《土地名》「東平須昌縣東南有闞城」。是也。賈逵云：昭公得闞，季氏奪之，不用師徒。謂此取闞，為季氏取于公也。案檢經傳，公自出奔以來，唯齊侯取鄆以居公耳，未有公取闞之處，安得取于公也？且若是季氏奪公，無由得告廟書經，故杜以為公取之也。四年傳例曰「凡克邑不用師徒曰取」。知公遣人誘而取之，不用師徒也。
　　夏，吳伐越。 
　　秋七月。 
　　冬，仲孫何忌會晉韓不信、齊高張、宋仲幾、衛世叔申、鄭國參、曹人、莒人、薛人、杞人、小邾人城成周。世叔申，世叔儀孫也。國參，子產之子。不書盟，時公在外，未及告公，公已薨。
　　○參，七南反。 
　　[疏]注「世叔」至「已薨」。
　　○正義曰：傳稱「晉魏舒合諸侯之大夫于狄泉，尋盟，令城成周」。則此時為盟矣，而不書盟者，賈逵云：魯有昭公難，故會而不盟。案傳文，無魯人辭盟之事，其城成周又魯人共城之矣，何以言會而不盟也？若以難辭，當辭不會；身既在會，何故辭？豈以昭公在外而欲背盟乎！故杜以為不書盟者，時公在外，未及告公，而公已薨。既不得告公，故不書于經也。案傳「尋盟，令城成周」，則盟在城前，猶得書城而盟。不書者，晉合諸侯、大夫本以城事召之，孟懿子將從晉命，即以告公，雖會還乃書而已，告公訖，故得書之。其尋盟之事，晉不豫令諸侯大夫，既集，晉始發意尋盟之事。未嘗告公，故行還不得書也。此云「城成周」者，實未城也。晉人始計功庸賦丈數以令諸侯耳。明年傳稱「正月庚寅，裁三旬而畢」。是明年始城也。此未城而已書城，知本以城事召集，因集而書城耳。
　　十有二月，已未，公薨于乾侯。十五日。 
　　[疏]注「十五日」。
　　○正義曰：傳言十一月「令城成周」。雖無其日，明年乃始城之，當在月之將末。杜顯言此十五日者，言盟去公薨日近，以明未及告意也。
　　【傳】三十二年，春，王正月，公在乾侯，言不能外內，又不能用其人也。（其人，謂子家羈也。言公不能用其人，故于今猶在乾侯。） 
　　夏，吳伐越，始用師于越也。自此之前，雖疆事小爭，未嘗用大兵。
　　○疆，居良反。爭，爭斗之爭。史墨曰：「不及四十年，越其有吳乎！存亡之數，不過三紀。歲星三周三十六歲，故曰不及四十年，哀二十二年，越滅吳，至此三十八歲。越得歲而吳伐之，必受其凶。」此年歲在星紀。星紀，吳越之分也。歲星所在，其國有福。吳先用兵，故反受其殃。
　　○分，扶問反。殃，于良反。 
　　[疏]注「此年」至「其殃」。
　　○正義曰：十一年傳稱，萇弘對景王云：「歲在豕韋。」言十一年歲星在豕韋也。又曰：「歲在大梁，蔡復，楚凶。」謂十三年歲星在大梁也。十三年距此十九年耳。歲星歲行一次十二年，而行天一周，則二十五年復在大梁。從彼而歷數之，則此年始至析木之津，而此年歲在星紀者，歲行一次，舉大數耳。其實一歲之行有余一次，故劉歆《三統之術》以為歲星一百四十四年行天一百四十五次，計一千七百二十八年為歲星歲數，言數滿此年，剩得行天一周。《三統之歷》以庚戌為上元，從上元至襄二十八年，積十四萬二千六百八十六歲。置此歲數，以歲星歲一千七百二十八除之，得積終八十二，去之歲余九百九十，以一百四十五乘歲余，得十四萬三千五百五十，以一百四十四除之，得九百九十六為積次，不盡一百二十六為次余。從襄二十八年至昭十五年，合有一十八年。歲星年行一次，年有一余，以次加次，得一千一十四，以余加余，得一百四十四，余數滿法又成一次，以從積次，得一千一十五也。以十二去之余，余次一百四十四，周七個，一百四十四年還得剩行天一周也。余七命起星紀筭外，得鶉火。是昭十五年歲星在鶉火也。計十三年在大梁，十五年當在鶉首，而在鶉火者，由其余分數滿，剩得一次，猶如閏余滿而成月也。以十五年歲在鶉火歷而數之，則二十七年復在鶉火，故此年在星紀也。于十二次分野，星紀是吳越之分也。歲星是天之貴神，所在之次，其國有福。今越得歲星，故吳伐之則凶也。吳越同分，而云越福吳凶者，以吳先用兵故反受其殃。賈逵云然，杜從之也。鄭玄云：天文分野，斗主吳，牽牛主越。此年歲星在牽牛，故吳伐之凶。案史傳所云，吳越同分，不言于次之內，更複分星。姜氏、任氏共守玄枵，復以何星主齊、何星主薛也？且據《三統之術》，星紀之初斗十二度至于牽牛初度，乃為中耳。十五年余分始滿，則此年之初，歲星初入。此次伐越在夏，未得已至牽牛。鄭之此說，為妄之甚也。
　　秋，八月，王使富辛與石張如晉，請城成周。子朝之亂，其余黨多在王城，敬王畏之，徙都成周。成周狹小，故請城之。
　　○狹音洽。天子曰：「天降禍于周，俾我兄弟並有亂心，以為伯父憂。俾，使也。兄弟，謂子朝也。伯父，謂晉侯。
　　○俾，本又作卑，同，必爾反，注同。我一二親暱甥舅不皇啟處，于今十年。謂二十三年，二師圍郊，至于今。
　　○暱，女乙反。 
　　[疏]注「謂二」至「于今」。正義曰：案二十七年，「十二月，晉藉秦致諸侯之戌于周」，而此杜云「二十八年」者，以十二月垂盡，去在十二月，至周則在二十八年。故云五年也。
　　勤戍五年。謂二十八年，晉籍秦致諸侯之戍，至于今。余一人無日忘之，念諸侯勞。閔閔焉如農夫之望歲，懼以待時。閔閔，憂貌。王憂亂，常閔閔冀望安定，如農夫之憂飢，冀望來歲之將熟。伯父若肆大惠，復二文之業，弛周室之憂，肆，展放也。二文，謂文侯仇、文公重耳。弛，猶解也。
　　○弛，式氏反，注同。重，直龍反。徼文、武之福，以固盟主，宣昭令名，則余一人有大原矣。昔成王合諸侯城成周，以為東都，崇文德焉。作成周，遷殷民以為京師之東都，所以崇文王之德。
　　○徼，古堯反，下同。 
　　[疏]注「作成」至「之德」。
　　○正義曰：杜知作成周為崇文王之德者，以上傳云「徼文武之福」，即云「成王合諸侯城成周，以崇文德」，故以為崇文王之德。劉炫以為崇文德之教而規杜，非也。
　　今我欲徼福假靈于成王，修成周之城，俾戍人無勤，諸侯用寧，蝥賊遠屏，晉之力也。蝥賊，謂災害。
　　○蝥，亡侯反。 
　　[疏]注「蝥賊謂災害」。正義曰：蝥賊，食苗之蟲。《釋蟲》云：「食根蟊，食節賊。」故以蝥賊喻災害也。
　　其委諸伯父，使伯父實重圖之，俾我一人無徵怨于百姓，徵，召也。
　　○徵，張升反。而伯父有榮施，先王庸之。」庸，功也。先王之靈，以為大功。
　　○施，式豉反。范獻子謂魏獻子曰：「與其戍周，不如城之。天子實云，云欲罷戍而城。雖有後事，晉勿與知可也。從王命以紓諸侯，晉國無憂，是之不務，而又焉從事？」魏獻子曰：「善。」使伯音對伯音，韓不信。
　　○勿與，音預。紓音舒。焉，于虔反。曰：「天子有命，敢不奉承以奔告于諸侯，遲速衰序，衰，差也。序，次也。
　　○衰，初危反，注同。于是焉在。」在周所命。冬，十一月，晉魏舒、韓不信如京師，合諸侯之大夫于狄泉，尋盟，且令城成周。尋平丘盟。魏子南面。居君位。衛彪徯曰：「魏子必有大咎。乾位以令大事非其任也。彪徯？大夫。
　　○彪彼蚪反徯音兮咎其九反詩曰：「敬天之怒不敢戲豫敬天之渝不敢馳驅詩大雅戒王者，言當敬畏天之譴怒不可游戲逸豫馳驅自恣渝變也。
　　○渝羊朱反譴？戰反 
　　[疏]注「詩大」至「譴怒」。
　　○正義曰：此《詩 大雅 板》之篇，剌厲王之詩也。《詩》注以天謂厲王，此據上天斷章取意。
　　況敢干位以作大事乎？」已丑，士彌牟營成周，計丈數，計所當城之丈數也。 
　　[疏]注「計所」至「丈數」。正義曰：謂周回遠近之丈數也。知者，下別云「揣高卑，度厚薄」故也。
　　揣高卑，度高曰揣。
　　○揣，丁累反，又初委反。度，待洛反，下文及注同。度厚薄，仞溝洫，度深曰仞。
　　○仞本又作刃，而慎反。洫，況域反。物土方，議遠邇，物，相也。相取土之方面，遠近之宜。
　　○相，息亮反，下同。量事期，知事幾時畢。
　　○幾，居豈反，下皆同。計徒庸，知用幾人功。慮財用，知費幾財用。
　　○費，芳貴反。書餱糧，知用幾糧食。
　　○餱音侯，本亦作餱。糧音良。以令役于諸侯。屬役賦丈，付所當域尺丈。
　　○屬，之欲反。 
　　[疏]「屬役賦丈」。
　　○正義曰：屬役，謂屬聚下役也。賦丈，謂課付尺丈上既號令丁役之事以告諸侯，令諸國國各出若干之役，築若干之丈，故云：「屬役賦丈，書以授帥」也。
　　書以授帥，帥諸侯之大夫。
　　○帥，所類反，注同。而效諸劉子。效，致也。
　　○效，戶孝反。韓簡子臨之，以為成命。臨履其事，以命諸侯。經所以不書魏舒。 
　　十二月，公疾，徧賜大夫，從公者。
　　○徧音遍。從，才用反，下同。大夫不受。賜子家子雙琥，琥，玉器。
　　○琥音虎。 
　　[疏]注「琥玉器」。
　　○正義曰：《周禮 大宗伯》云：「以玉作六器，以禮天地四方。白琥禮西方。」鄭玄云：「虎猛象秋嚴。」禮、經及記言琥多矣，都不說其狀，蓋刻玉為虎形也。
　　一環、一璧、輕服，細好之服。 
　　[疏]「一環一璧」。
　　○正義曰：《釋器》云：「肉倍好，謂之璧。肉好若一，謂之環。」李巡曰：肉倍好，璧邊肉大，其孔小也。肉好若一，其孔及邊肉大小適等曰環也。
　　受之。大夫皆受其賜。己未，公薨。子家子反賜于府人，曰：「吾不敢逆君命也。」大夫皆反其賜。書曰「公薨于乾侯」，言失其所也。不薨路寢為失所。趙簡子問于史墨曰：「季氏出其君，而民服焉，諸侯與之；君死于外而莫之或罪也。」對曰：「物生有兩、有三、有五、有陪貳。故天有三辰，謂有三。
　　○陪，蒲回反。地有五行，謂有五。體有左右，謂有兩。各有妃耦，謂陪貳。
　　○妃音配。王有公，諸侯有卿，皆有貳也。天生季氏，以貳魯侯，為日久矣。民之服焉，不亦宜乎！魯君世從其失，季氏世修其勤，民忘君矣。雖死于外，其誰矜之？社稷無常奉，奉之無常人，言唯德也。
　　○從，子用反；本亦作縱。君臣無常位，自古以然。史墨跡古今以實言。故《詩》曰：『高岸為谷，深谷為陵。』《詩 小雅》。言高下有變易。 
　　[疏]「故詩」至「為陵」。
　　○正義曰：《詩 小雅 十月之交》，大夫剌幽王也。
　　三后之姓于今為庶，王所知也。三後，虞、夏、商。 
　　[疏]注「三後虞夏商」。
　　○正義曰：從周而上故數此三代。三代子孫，自有為國君者，言其賤者為庶人也。
　　在易卦，雷乘《乾》曰《大壯》，《乾》下《震》上，《大壯》。《震》在《乾》上，故曰雷乘《乾》。 
　　[疏]「雷乘《乾》曰《大壯》」。
　　○正義曰：《乾》為天，為剛，《震》為雷，為動。天以剛而動，動則為雷，壯之大者，故曰大壯。
　　天之道也。《乾》為天子，《震》為諸侯，而在《乾》上，君臣臣易位，猶臣大強壯，若天上有雷。 
　　[疏]注「《乾》為至有雷」。
　　○正義曰：《說卦》：「乾為天，為君。」君之極尊者是天子也。「震，為長子」，其卦云：「震驚百里。」聲達百里之內，而有震曜之威，是諸侯。而在天子之上，象如君臣易位，是天之道也。
　　昔成季友，桓之季也，文姜之愛子也。始震而卜，卜人謁之，曰：『生有嘉聞，嘉名聞于世。
　　○始震，如字，一音身。聞音問。 
　　[疏]「始震而卜」。
　　○正義曰：震，動也。懷妊始動，知有震娠而即卜也。
　　其名曰友，為公室輔。』及生，如卜人之言，有文在其手曰「友』，遂以名之。既而有大功于魯，立僖公。
　　○名之，音武政反。受費以為上卿。至于文子、武子，文子，行父；武子，宿。
　　○費音秘。世增其業，不費舊績。魯文公薨，而東門遂殺適立庶，魯君于是乎失國，失國權。
　　○適，丁歷反。政在季氏，于此君也四公矣。民不知君，何以得國？是以為君慎器與名，不可以假人。」器，車服。名，爵號。 
　　[疏]「是以」至「假人」。
　　○正義曰：器，謂車服也，名，謂爵號也。借人名器，則君失位矣，故不可以假人也。言魯君失民，是藉季氏以權柄，故令昭公至此出外，因以戒人君使懲創也。 



卷五十四 定元年，盡四年 

　卷五十四 定元年，盡四年 
　　◎定公
　　○陸曰：「定公名宋，襄公之子，昭公之弟。諡法：『安民大慮曰定。』」
　　[疏]「正義曰：《魯世家》：「定公名宋，襄公之子，昭公之弟。」史傳不言其母，不知誰所生也。以敬王十一年即位。諡法：「安民大慮曰定。」
　　【經】元年，春，王。（公之始年，而不書正月，公即位在六月故。） 
　　[疏]注「公之」至「月故」。正義曰：凡新君初立，必于歲首元日朝正于廟，因即改元正位，百官以序，國史因書于策云：「元年，春，王正月，公即位也。」其或國有事，故不得行即位之禮，國史亦書：「元年，春，王正月。」見此月公應即位，而有故不得。隱、莊、閔、僖四公，元年無事，而空書「春，王正月」，是其義也。此年不書「正月」者，公即位在六月故也。傳稱昭公喪及壞隤，公子宋先入。則正月之時，定公猶從昭公之喪在于乾侯，未入魯竟，國內無君，不是即位闕禮，故不須書「正月」也。《釋例》曰：「癸亥，公之喪至自乾侯，戊辰，公即位。喪在外，逾年乃入，故因五曰改殯之節，國史用元年即位之禮，因以元年為此年也。然則正月之時，未有公矣。公未即位，元必不改。而于春、夏即稱『元年』者，公未即位，必未改元，未改之日，必乘前君之年，于時春、夏當名此年為昭公三十三年，及六月既改之後，方以元年紀事。及史官定策，須有一統，不可半年從前，半年從後，雖則年初，亦統此歲。故入年即稱元年也。漢、魏以來，雖于秋、冬改元，史于春、夏即以元年冠之，是有因于古也。
　　三月，晉人執宋仲幾于京師。晉執人于天子之側，而不以歸京師，故但書其執，不書所歸。
　　○幾音機。 
　　[疏]注「晉執」至「所歸」。
　　○正義曰：晉執仲幾，傳無日月。據經所書，是三月始執，案傳則不然也。傳稱辛巳合諸侯之大夫于狄泉，《長歷》辛巳是正月七日也。既會而魏舒始卒。庚寅，栽。是正月十六日也。宋仲幾不受功，當于栽時不肯役耳。士彌牟云「晉之從政者新」，是士鞅已伐魏舒矣，乃執仲幾以歸。三月，歸諸京師，必是既栽之後，三月以前，執以歸晉，至三月乃歸于京師耳。經書三月始執者，晉人初執不告，後知以歸不可，至三月復歸于京師，諱其以歸乃歸王，故以三月初執告也。縱晉執人，諸侯不得相治事，當使歸決于天子。況在天子之側，不以歸于京師，晉人自知不可，不以歸晉告魯，故經但書其執，不書所歸，既不言歸王，亦不言歸晉，是不以所歸告也。
　　夏，六月，癸亥，公之喪至自乾侯。告于廟，故書至。 
　　戊辰，公即位。定公不得以正月即位，失其時，故詳而日之，記事之宜，無義例。 
　　[疏]注「定公」至「義例」。
　　○正義曰：《公羊傳》曰：「即位不日，此何以日？錄乎內也。」《谷梁》以為公喪在外逾年，六月乃得即位，危，故日之。《左氏》無此義，故杜顯而異之。正月即位，正也。定公不得以正月即位，為失其時，故詳而日之，直記事之宜，書日無義例。
　　秋，七月，癸巳，葬我君昭公。公在外薨，故八月乃葬。 
　　九月，大雩。無傳，過也。
　　○雩音于。 
　　立煬宮。煬公，伯禽子也。其廟巳毀，季氏禱之而立其宮，書以譏之。
　　○煬，羊讓反。禱，丁老反。 
　　[疏]注「煬公」至「譏之」。
　　○正義曰：諡法：「好內怠政曰煬。」煬公，伯禽子，《世本》、《世家》文。諸侯之禮，親廟有四，計煬公玄孫，既薨，其廟即已毀矣。季氏禱于煬公，以求昭公不入，公死于外，謂禱有益，而更立其宮賽之。于禮不合更立，惡其改變國典，故書以譏之。《公羊》、《谷梁》皆云：立者，不宜立。立煬宮，非禮也。
　　冬，十月，隕霜殺菽。無傳。周十月，今八月。隕霜殺菽，非常之災。
　　○隕，于敏反。菽，本又作叔，音同。 
　　[疏]注「周十」至「之災」。
　　○正義曰：《月令》：九月，霜始降。八月，未應霜殺菽。菽者，大豆之苗，又是耐霜之谷，今以八月隕霜，霜能殺菽，是非常之災，故書之。僖三十三年「隕霜不殺草」，此云「殺菽」彼言「不殺草」者，《谷梁傳》曰：「未可以殺而殺，舉重可殺而不殺，舉輕。其曰菽，舉重也」。
　　【傳】元年，春，王正月，辛巳，晉魏舒合諸侯之大夫于狄泉，將以城成周。魏子蒞政。（蒞，臨也。代天子大夫為政。
　　○蒞音利，又音類。）衛彪傒（衛大夫。）曰：「將建天子，（立天子之居。）而易位以令，非義也。大事奸義，必有大咎，晉不失諸侯，魏子其不免乎？」是行也，魏獻子屬役于韓簡子及原壽過，（簡子，韓起孫不信也。原壽過，周大夫。
　　○姦音干。咎，其九反。屬，之欲反。過，古禾反。） 
　　[疏]「易位以令」。
　　○正義曰：往年傳「魏子南面」，彪傒云「乾位以令」；此云「魏子蒞政」，彪傒云「易位以令」，文不同者，《郊特牲》云：「君之南鄉，答陽之義也；臣之北面，答君也。」然則禮國君乃南面，往年魏子亦南面，是干君之位，故云「干位」。此時諸國為天子築城，但當為君各致徒役而已，宜使天子之臣自號令之，而魏子蒞政，代天子大夫，改易上下，故為「易位」。所譏別，故其文異。
　　而田于大陸，焚焉。《禹貢》，大陸在巨鹿北。嫌絕遠，疑此田在汲郡吳澤荒蕪之地。火田，並見燒也。《爾雅》，廣平曰陸。
　　○蕪音無。 
　　[疏]注「禹貢」至「曰陸」。
　　○正義曰：《禹貢》云：「導河積石，至于大伾，北過降水，至于大陸。」孔安國云：「大陸，澤名。」《釋地》十藪云：「晉有大陸。」郭璞曰：「今巨鹿北廣河澤。」孫炎曰：「廣河猶大陸，以地名言之近為是也。」計巨鹿之城，與周相去千有余里，魏子不應往彼田獵。故嫌絕遠，疑此田當在汲郡吳澤。吳澤在修武縣北。還，卒于寧，寧即修武城是也。當是荒蕪之地，故亦以大陸名焉。引《爾雅》，以證平地皆名陸也。案《爾雅》：「高平曰陸」，杜言「廣平」者，以吳澤之地地，下寬平，故以「廣平」言之，非是不見《爾雅》。劉君以《爾雅》「高平曰陸」而規杜氏，非。
　　還，卒于寧。寧，今修武縣，近吳澤。
　　○近，附近之近。范獻子去其柏槨，以其未復命而田也。范獻子代魏子為政，去其柏槨，示貶之。
　　○去，起呂反，注同。槨音郭。 
　　[疏]「去其柏槨」。正義曰：《喪大記》云：「君松槨，大夫柏槨，士雜木槨。」是卿葬于禮用柏槨也。以其未復君命而為田獵，故獻子去其柏槨，不使用也。
　　孟懿子會城成周。不書，公未即位。 
　　[疏]注「不書公未即位」。
　　○正義曰：懿子往年唯受號令，知所得丈尺人功而已。今復將徒役城之，計當更書之于策。以公未即位，無君可告，故不書。
　　庚寅，栽。栽，設板築。
　　○栽，才代反，又音再，注同。宋仲幾不受功，曰：「滕、薛、郳，吾役也。」欲使三國代宋受功役也。
　　○郳，五兮反，小邾國。薛宰曰：「宋為無道，絕我小國于周，以我適楚，故我常從宋。晉文公為踐土之盟，在僖二十八年。曰：『凡我同盟，各復舊職。』若從踐土，若從宋，亦唯命。」仲幾曰：「踐土固然。」固曰從舊，薛舊為宋役。薛宰曰：「薛之皇祖奚仲，居薛，以為夏車正。皇，大也。奚仲為夏禹掌車服大夫。
　　○夏，戶雅反，注同。奚仲遷于邳，邳，下邳縣。
　　○邳，皮悲反。仲虺居薛，以為湯左相。仲虺，奚仲之後。
　　○虺，許鬼反。相，息亮反。若復舊職，將承王官，何故以役諸侯？」承，奉也。仲幾曰：「三代各異物，薛焉得有舊？言居周世，不得以夏、殷為舊。
　　○焉，于虔反。為宋役，亦其職也。」士彌牟曰：「晉之從政者新，言范獻子新為政，未習故事。 
　　[疏]注「言范」至「故事」。
　　○正義曰：魏舒以辛巳會諸國，至庚寅相去唯十日耳。魏舒始卒，已得范鞅代者，范鞅本是中軍之佐，于次當代魏舒。蓋晉人聞舒卒，而馳使代之。
　　子姑受功。歸，吾視諸故府。」求故事。仲幾曰：「縱子忘之，山川鬼神其忘諸乎？」山川鬼神，盟所告。士伯怒，謂韓簡子曰：「薛徵于人，典藉故事，人所知也。宋徵于鬼，取證于鬼神。宋罪大矣。且已無辭而抑我以神，誣我也。啟寵納侮，其此之謂矣。開寵過分，則納受侵侮。
　　○侮，亡甫反。分，扶問反。 
　　[疏]「啟寵」至「謂矣」。
　　○正義曰：《尚書 說命》：傅說進戒于王云：「無啟寵納侮。」古有此言，故云「其此之謂矣」。開彼寵人，過其本分，其人不知止足，乃至侵侮在上，據在上受之，故云「納侮」。
　　必以仲幾為戮。」乃執仲幾以歸。三月，歸諸京師。知以歸不可，故復歸之京師。
　　○複，扶又反。城三旬而畢，乃歸諸侯之戍。齊高張後，不從諸侯。後則不及諸侯之役。晉女叔寬曰：「周萇弘、齊高張，皆將不免。叔寬，女寬也。
　　○萇，直良反。萇叔違天，高子違人。天既厭周德，萇弘欲遷都以延其祚，故曰違天。諸侯相帥以崇天子，而高子後期，故曰違人。
　　○厭，于豔反。祚，才故反。天之所壞，不可支也；眾之所為，不可姦也。」為哀三年周人殺萇弘、六年高張來奔起。 
　　夏，叔孫成子逆公之喪于乾侯。成子，叔孫婼之子。季孫曰：「子家子亟言于我，未嘗不中吾志也。吾欲與之從政，子必止之，且聽命焉。」眾士皆咨問子家子。
　　○亟，起冀反。中，丁仲反。 
　　[疏]「季孫」至「命焉」。
　　○正義曰：言子家子數于公處致言于我，云「意如事君，不敢不改」，又言「君以一乘入于魯師，季孫必與居歸」。季孫之意實然，故云「未嘗不中吾志」。「吾欲與之從政」，欲用為大夫也。公喪歸，則從者散，故令止之。「且聽命」者，一聽子家之所為，子家欲將歸者，即與之歸。
　　子家子不見叔孫，易幾而哭。幾，哭會也。不欲見叔孫，故朝夕哭不同會。
　　○朝如字。叔孫請見子家子，子家子辭曰：「羈未得見，而從君以出。出時成子未為卿。
　　○羈，居宜反，子家子名。見，賢遍反，下同。從，才用反，注「義從」同；又如字，下「從君」、「從公」放此。君不命而薨，羈不敢見。」言未受昭公之命，托辭以距叔孫。叔孫使告之曰：「公衍、公為實使群臣不得事君。二子始謀逐季氏。 
　　[疏]注「二子」至「季氏」。
　　○正義曰：謀逐季氏，公為為之，傳文不言公衍謀也。但以公衍見復為大子，季氏欲俱廢之，故言此也。
　　若公子宋主社稷，則群臣之原也。宋，昭公弟定公。凡從君出而可以入者，將唯子是聽。子家氏未有後，季孫原與子從政。此皆季孫之原也，使不敢以告。」不敢，叔孫成子名。對曰：「若立君，則有卿士大夫與守龜在，羈弗敢知。若從君者，則貌而出者，入可也；貌出，謂以義從公，與季氏無實怨。
　　○守，手又反。寇而出者，行可也。與季氏為寇讎者，自可去。若羈也，則君知其出也，君，昭公。而未知其入也，羈將逃也。」喪及壞隤，公子宋先入，從公者皆自壞隤反。出奔。
　　○壞，徐音懷，又戶怪反。隤，徒回反。六月，癸亥，公之喪至自乾侯。戊辰，公即位。諸侯薨，五日而殯，殯則嗣子即位。癸亥，昭公喪至，五日殯于宮，定公乃即位。 
　　[疏]「諸侯」至「即位」。
　　○正義曰：《王制》云：「天子七日而殯，諸侯五日而殯。」自癸亥至戊辰五日，殯訖則嗣子即位，故定公以此日即位也。《公羊》、《谷梁》皆云：正棺于兩楹之間，然後即位。案正棺兩楹之間，即《禮》所謂「夷于堂」者也。《喪大記》君薨之禮云：「既小斂，男女奉月夷于堂。」鄭玄云：「諸侯之小斂，于死者俱三日。」此戊辰去癸亥五日，非正棺之日，不得為正棺即位也。《雜記》云：「諸侯行而死，歸，至于廟門，遂入，適所殯。」鄭玄云：「『適所殯』，謂兩楹之間。自外來者，正棺于兩楹之間，尸亦夷之于此，因殯焉。殯必于兩楹之間者，以其死不于室，而自外來，留之于中，不忍遠也。」鄭取二傳之說，言死從外來者，殯在兩楹之間。若謂殯為正棺，則與杜言合矣。
　　季孫使役如闞公氏，將溝焉。闞，魯群公墓所在也。季孫惡昭公，欲溝絕其兆域，不使與先君同。
　　○闞，曰暫反。惡，烏路反，又如字。 
　　[疏]「闞公氏」。
　　○正義曰：闞是先公葬地。《春秋》言氏，猶如言家，故謂公之墓地為「公氏」，言是公死之家宅也。玄卿以為「闞」屬上句，「公氏將溝焉」，猶言將溝公氏焉，古人多倒語。公氏則昭公。
　　榮鴐鵝曰：「生不能事，死又離之，以自旌也。鴐鵝，魯大夫榮成伯也。旌，章也。
　　○鴐音加。鵝，五何反。旌音精。縱子忍之，後必或恥之。」乃止。季孫問于榮鴐鵝曰：「吾欲為君諡，使子孫知之。」為惡諡。 
　　[疏]注「為惡諡」。
　　○正義曰：知者，下云「死又惡之」，所以知也。
　　對曰：「生弗能事，死又惡之，以自信也。將焉用之？」乃止。秋，七月，癸巳，葬昭公于墓道南。孔子之為司寇也，溝而合諸墓。明臣褒貶君之義。
　　○惡之，如字，又烏路反。焉，于虔反。 
　　[疏]「以自信也」。正義曰：信，明也。以自明巳之不臣也。
　　○「溝而」。
　　○正義曰：孔子之為司寇，在定公十年以後，未知何年溝之。
　　昭公出故，季平子禱于煬公。九月，立煬宮。平子逐君，懼而請禱于煬公，昭公死于外，自以為獲福，故立其宮。 
　　[疏]「禱于煬公」。
　　○正義曰：既毀其廟，而得禱者，蓋就祧而禱之。
　　周鞏簡公棄其子弟，而好用遠人。簡公，周卿士。遠人，異族也。為明年鞏氏賊簡公張本。
　　○鞏，九勇反。好，呼報反。 
　　[疏]「簡公」。
　　○正義曰：諡法：「平易不從曰簡。」
　　【經】二年，春，王正月。 
　　夏，五月，壬辰，雉門及兩觀災。無傳。雉門，公宮之南門。兩觀，闕也。天火曰災。
　　○觀，古亂反，注及下同。 
　　[疏]注「雉門」至「曰災」。
　　○正義曰：《明堂位》云：「庫門，天子皋門。雉門，天子應門。」是魯之雉門，公宮南門之中門也。《釋宮》云：「觀謂之闕。」郭璞曰：「宮門雙闕。」《周禮 大宰》：「正月之吉，縣治象之法于象魏，使萬民觀治象。」鄭眾云：「象魏，闕也。」劉熙《釋名》云：「闕在門兩旁，中央闕然為道也。」然則其上縣法象，其狀魏魏然高大，謂之象魏；使人觀之，謂之觀也。」是觀與象魏、闕，一物而三名也。觀與雉門俱災，則兩觀在雉門之兩旁矣。《公羊傳》曰：「其言雉門及兩觀災何？兩觀微也。然則曷為不言雉門災及兩觀？主災者兩觀也。主災者兩觀，則曷為後言之？不以微及大也。」《谷梁》亦云：「災自兩觀始，先言雉門，尊尊也。」《公羊》稱子家駒云：「設兩觀，諸侯僣天子。」其意以其奢僣，故天災之。《左氏》無此義。案《禮器》云：「天子、諸侯台門。」此以高為貴也。《郊特牲》云：「台門，大夫之僣禮也。」唯言大夫異于諸侯，不言諸侯異于天子。兩觀為僣，禮無其文，天之所災，不可意卜。言主災兩觀，以門尊先門，若災先從門起，又將何以為異？丘明無文，或是災起雉門，而延及兩觀也。「天火曰災」，宣十六年傳例。
　　秋，楚人伐吳。囊瓦稱人，見誘以敗軍。
　　○囊，乃郎反。 
　　冬，十月，新作雉門及兩觀。無傳。 
　　【傳】二年，夏，四月，辛酉，鞏氏之群子弟賊簡公。（傳言棄親用疏，所以敗也。） 
　　桐叛楚。桐，小國，廬江舒縣西南有桐鄉。吳子使舒鳩氏誘楚人，舒鳩，楚屬國。曰：「以師臨我，教舒鳩誘楚，使以師臨吳。我伐桐，為我使之無忌。」吳伐桐也，偽若畏楚師之臨已，而為伐其叛國以取媚者也。欲使楚不忌吳，所請多方以誤之。
　　○為我，于偽反，注及下同。 
　　[疏]「桐叛」至「無忌」。
　　○正義曰：桐是小國，世屬于楚。桐今叛楚，楚有間隙，故吳子因是而謀之舒鳩。自是楚之屬國居吳楚之閒，亦兩取其意，故吳得使之也。吳子使舒鳩誘楚人，又教舒鳩為辭曰：「令楚以師臨我。」我，吳自稱我，令楚臨吳也。我當偽若畏楚，為楚伐桐，女舒鳩當為我誘楚，我軍楚師。或曰：「囊瓦本出師伐吳，見吳欲伐桐而不設備，遂被吳敗之，又擊楚巢邑，潛師圍而克之，獲其守邑大夫。」「為我使之無忌謂為我之畏楚形狀使楚人無復防忌于我也。若楚不忌吳則師不設備欲因其無備而掩襲取之耳。下云「吳人見舟于豫章」，偽欲伐桐也。「吳軍楚師于豫章」，掩其不備也。「潛師于巢」，吳人詐巢邑人云：「此師將伐桐也。」其實本擬取巢，故下「遂圍巢，克之」。言「潛」者，對豫章之師稱潛。
　　秋，楚囊瓦伐吳師于豫章。從舒鳩言。吳人見舟于豫章，偽將為楚伐桐。
　　○見，賢遍反。而潛師于巢。實欲以擊楚。 
　　冬，十月，吳軍楚師于豫章，敗之。楚不忌故。遂圍巢，克之，獲楚公子繁。繁，守巢大夫。 
　　邾莊公與夷射姑飲酒，私出。射姑，邾大夫，出辟酒。
　　○射音亦，一音夜。閽乞肉焉，奪之杖以敲之。奪閽杖以敲閽頭也。為明年邾子卒傳。
　　○閽音昏，守門人也。敲，苦孝反，又苦學反。《說文》作毃，云，擊頭也。《字林》同。又一曰擊聲也，口交反，又口卓反；訓從高攵云，橫擿也。又或作茅，或作刜，口交反。 
　　【經】三年，春，王正月，公如晉，至河乃復。（無傳。） 
　　[疏]「公如」至「乃復」。


上一篇　下一篇 