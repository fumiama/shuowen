總目 > 儒藏 > 春秋 > 春秋左傳正義 > 春秋左傳正義044
　　○數，所角反。疲音皮。子展曰：「得罪于二大國，必亡。病，不猶愈于亡乎？」諸大夫皆以為然。故鄭皇耳帥師侵衛，楚令也。亦兼受楚之敕命也。皇耳，皇成子。孫文子卜追之，獻兆于定姜。姜氏問繇，繇，兆辭。
　　○繇，直救反。 
　　[疏]注「繇兆辭」。
　　○正義曰：《周禮 大卜》：「掌三兆之法：一曰玉兆，二曰瓦兆，三曰原兆。其經兆之體，皆百有二十。其頌皆千有二百。」鄭玄云：「頌謂繇也。」是言灼龜得兆，其兆各有繇辭，即下三句是也。此傳唯言兆有此辭，不知卜得何兆。但知舊有此辭，故卜者得據以答姜耳。其千有二百，皆此類也。此繇辭皆韻。古人讀雄與陵為韻。《詩 無羊》、《正月》，皆以雄韻蒸韻陵，是其事也。
　　曰：「兆如山陵，有夫出征，而喪其雄。」姜氏曰：「徵者喪雄，御寇之利也。大夫圖之！」衛人追之，孫蒯獲鄭皇耳于犬丘。蒯，孫林父子。
　　○喪，息浪反，下同。御，魚呂反。蒯，苦怪反。 
　　秋，七月，楚子囊、鄭子耳侵我西鄙。于魯無所恥，諱而不書，其義未聞。 
　　[疏]注「于魯」至「未聞」。
　　○正義曰：服虔云：「不書，諱從晉。不能服鄭，旋復為楚、鄭所伐，恥而諱之也。」杜以從盟主而不能服叛國，于魯未足為恥。被伐無所可諱，故云「其義未聞」。
　　還，圍蕭，八月，丙寅，克之。蕭，宋邑。九月，子耳侵宋北鄙。孟獻子曰：「鄭其有災乎！師競巳甚。競，爭競也。
　　○爭，爭斗之爭，下文「與之爭」同。周猶不堪競，況鄭乎！周謂天王。有災，其執政之三士乎！」鄭簡公幼少，子駟、子國、子耳秉政，故知三士任其禍也。為下盜殺三大夫傳。
　　○少，詩照反。任音壬。 
　　莒人間諸侯之有事也，故伐我東鄙。諸侯有討鄭之事。
　　○間，間廁之間。 
　　諸侯伐鄭。齊崔杼使大子光先至于師，故長于滕。大子，宜賓之以上卿。而今晉悼以一時之宜，令在滕侯上，故傳從而釋之。
　　○長，丁丈反。巳酉，師于牛首。鄭地。 
　　初，子駟與尉止有爭。將御諸侯之師，而黜其車。御牛首師也。黜，減損尉止獲，又與之爭。獲囚俘。子駟抑尉止曰：「爾車非禮也」。言女車猶多過制。 
　　[疏]注「言女」至「過制」。正義曰：前已減損其車，復云「爾車非禮」，明是仍嫌車多，言其過制。大夫之制，不知車當幾乘。從軍之車，未必制有定限。子駟心憎尉止，嫌其豪富，本意不為過禮制也。
　　遂弗使獻。不使獻所獲。初，子駟為田洫，司氏、堵氏、侯氏、子師氏皆喪田焉。洫，田畔溝也。子駟為田洫，以正封疆，而侵四族田。
　　○洫，況域反。堵音者，或丁古反。喪，息浪反，下同。疆，居良反。 
　　[疏]注「洫田」至「族田」。正義曰：《考工記》：「匠人為溝洫。耜廣五寸。二耜為耦。一耦之伐，廣尺深尺謂之畎。田首倍之，廣二尺、深二尺謂之遂。九夫為井。井間廣四尺、深四尺，謂之溝。方十浬為成。成間廣八尺、深八尺、謂之洫。方百里為同。同間廣二尋、深二仞，謂之氵會。」然則溝洫俱是通水之路，相對大小為異耳。皆于田畔為之，故云「田畔溝也」。為田造洫，故稱「田洫」。此四族，皆是富家，占田過制。子駟為此田洫，正其封疆，于分有剩，則減給他人。故正封疆而侵四族田也。《小司徒》云：「九夫為井，四井為邑，四邑為丘，四丘為甸，四甸為縣，四縣為都。」注云：「此謂都鄙采地之制也」。
　　故五族聚群不逞之人，因公子之徒以作亂。八年，子駟所殺公子等之黨。
　　○，許其反，本亦作熙，又音怡。于是子駟當國，攝君事也。子國為司馬，子耳為司空，子孔為司徒。冬，十月，戊辰，尉止、司臣、侯晉、堵女父、子師僕帥賊以入，晨攻執政于西宮之朝，公宮。殺子駟、子國、子耳，劫鄭伯以如北宮。子孔知之，故不死。子孔，公子嘉也。知難不告，利得其處也。為十九年殺公子嘉傳。
　　○難，乃旦反。處，昌慮反。書曰「盜」，言無大夫焉。尉止等五人，皆士也。大夫，謂卿。子西聞盜，不儆而出，子西，公孫夏，子駟子。
　　○儆音景。夏，戶雅反。尸而追盜。先臨尸而逐賊。盜入于北宮，乃歸，授甲。臣妾多逃，器用多喪。子產聞盜，子國子。為門者，置守門。庀群司，具眾官。
　　○庀，匹婢反。閉府庫，慎閉藏，完守備，成列而後出，兵車十七乘，千二百七十五人。
　　○藏，才浪反，又如字。守，手又反。乘，繩證反。尸而攻盜于北宮，子蟜帥國人助之，殺尉止、子師僕，盜眾盡死。侯晉奔晉，堵女父、司臣、尉翩、司齊奔宋。尉翩，尉止子。司齊，司臣子。
　　○翩音篇。子孔當國，代子駟。為載書，以位序，聽政辟。自群卿諸司，各守其職位，以受執政之法，不得與朝政。
　　○辟，婢亦反。與音預，下「魯不與」同。 
　　[疏]注「自群」至「朝政」。
　　○正義曰：于時鄭伯幼弱，政在諸卿，國事相與議之，不得一人獨決。子孔性好專權，自以身既當國，望其一聽于己。新經禍亂，與大夫設盟，為盟載之書曰：「自群卿諸司以下，皆以位之次序，一聽執政之法。悉皆稟受成旨，不得干與朝政。」令其權柄在巳也。大夫、諸司、門子不順，子產謂之「專欲難成」，謂此也。服虔云：「鄭舊世卿，父死子代。今子孔欲擅改之，使以次先為士、大夫乃至卿也。」若如服言，唯當門子恨耳，何由大夫諸司亦不順也？子孔若為此法。即是自害其子。子孔之子，亦當恨，何獨他家門子乎？焚書倉門，則還依舊法。舊法若父死子代，子產即應代父，何由十九年始立為卿？
　　大夫、諸司、門子弗順，將誅之。子孔欲誅不順者。子產止之，請為之焚書。既止子孔，又勸令燒除載書。
　　○為，于偽反。子孔不可，曰：「為書以定國，怒而焚之，是眾為政也，國不亦難乎？」難以至治。
　　○治，直吏反。子產曰：「眾怒難犯，專欲難成，合二難以安國，危之道也。不如焚書以安眾。子得所欲，欲為政也。眾亦得安，不亦可乎？專欲無成，犯眾興禍，子必從之！」乃焚書于倉門之外，眾而後定。不于朝內燒，欲使遠近見所燒。 
　　諸侯之師城虎牢而戍之。晉師城梧及制，欲以逼鄭也。不書城，魯不與也。梧、制，皆鄭舊地。
　　○梧音吾。士魴、魏絳戍之。書曰：「戍鄭虎牢」，非鄭地也，言將歸焉。二年，晉城虎牢而居之。今鄭復叛，故修其城而置戍。鄭服，則欲以還鄭，故夫子追書，系之于鄭，以見晉志。
　　○複，扶又反。見，賢遍反，下同。 
　　[疏]「諸侯」至「歸焉」。
　　○正義曰：如此傳文，諸侯戍虎牢，士魴、魏絳戍梧與制耳。其虎牢之內，亦應更有晉戍也。二年，晉城虎牢，則虎牢久巳屬晉，非復鄭有。今系鄭者，晉侯之意，鄭人若服，將歸之焉。善晉侯，故探其心而系之鄭也。《釋例》曰：「虎牢，鄭之郊竟。晉人既有之矣，又城而居之，將以脅鄭。鄭畏而強服，遇楚而復叛。八年之間，一南一北，至于數四。晉悼慮其未巳，故大城置戍，先以示威。鄭服之日，釋戍而歸之。德立刑行，故能終有鄭國。《春秋》探書其本心，善之也。」
　　鄭及晉平。
　　○楚子囊救鄭。十一月，諸侯之師還鄭而南，至于陽陵。還，繞也。陽陵，鄭地。
　　○還，本亦作環，戶關反，徐音患，注同。楚師不退。知武子欲退，曰：「今我逃楚，楚必驕。驕則可與戰矣。」武子，荀罃。欒黶曰：「逃楚，晉之恥也。合諸侯以益恥，不如死！我將獨進。」師遂進。巳亥，與楚師夾潁而軍。潁水出城陽，至下蔡入淮。
　　○潁音穎。子矯曰：「諸侯既有成行，必不戰矣。言有成去之志。從之將退，不從亦退。從猶服也。退，楚必圍我，猶將退也。不如從楚，亦以退之。」以退楚。霄涉潁，與楚人盟。夜渡，畏晉知之。欒黶欲伐鄭師，。伐涉潁者。荀罃不可，曰：「我實不能御楚，又不能庀鄭。鄭何罪？不如致怨焉而還。致怨，為後伐之資。
　　○御，魚呂反。庀，必利反。今伐其師，楚必救之，戰而不克，為諸侯笑。克不可命，勝負難要，不可命以必克。
　　○要，一遙反。不如還也。」丁未，諸侯之師還，侵鄭北鄙而歸。欲以致怨。楚人亦還。鄭服故也。 
　　王叔陳生與伯輿爭政。二子，王卿士。
　　○輿，本又作與，音同。王右伯輿。右，助也。
　　○右，音又，注同。王叔陳生怒而出奔，及河王復之，欲奔晉。殺史狡以說焉。說王叔也。
　　○狡，古卯反。說音悅，注同，又如字。不入，遂處之。處叔河上。晉侯使士匄平王室，王叔與伯輿訟焉。爭曲直。王叔之宰宰，家臣。與伯輿之大夫瑕禽，瑕禽，伯輿屬大夫。坐獄于王庭，獄，訟也。《周禮》：命夫命婦不躬坐獄訟，故使宰與屬大夫對爭曲直。士匄聽之。王叔之宰曰：「篳門閨竇之人，而皆陵其上，其難為上矣。」篳門，柴門。閨竇，小戶，穿壁為戶，上銳下方，狀如圭也。言伯輿微賤之家。
　　○篳音必。閨音圭，本亦作「圭」。竇音豆。瑕禽曰：「昔平王東遷，吾七姓從王，牲用備具。王賴之，而賜之騂旄之盟。平王徙時，大臣從者有七姓。伯輿之祖，皆在其中，主為王備犧牲，共祭祀。王恃其用，故與之盟，使世守其職。騂旄，赤牛也。舉騂旄者，言得重盟，不以犬雞。
　　○從，才用反，注同，又如字。騂，息營反，《字林》許營反。旄音毛。為，于偽反。共音恭。 
　　[疏]注「平王」至「犬雞」。
　　○正義曰：「七姓從王」，從王之大臣，有七姓也。瑕禽言伯輿之祖是七從之一，言其世貴也。其祖為王主備犧牲，以共祭祀。王家牲用備具，王恃賴之，言其世有功也。平王初遷，國家未定，故與大臣結盟，令使世掌其職也。《周禮 牧人》「陽祀用騂牲」。《檀弓》云：「周人尚赤，牲用騂。」《尚書 洛誥》云：「文王騂牛一，武王騂牛一。」諸言騂，皆是赤牛，則知此騂旄，是赤牛也。旄謂尾也。共旌旗之用。故其字從旌，旗者，旌旗行而從風偃也。
　　曰：『世世無失職。』若篳門閨竇，其能來東厎乎？且王何賴焉？言我若貧賤，何能來東，使王恃其用而與之盟邪？底，至也。
　　○底音旨。今自王叔之相也，政以賄成，隨財制政。而刑放于寵。寵臣專刑，不任法。 
　　[疏]「刑放于寵」。正義曰：刑罰放赦之事，在于寵臣。
　　官之師旅，不勝其富。師旅之長皆受賂。吾能無篳門閨竇乎？言王叔之屬富，故使吾貧。 
　　[疏]「不勝其富」。
　　○正義曰：勝訓堪也。言財多，故不可用盡，不能堪此富。
　　唯大國圖之。圖猶議也。下而無直，則何謂正矣？正者，不失下之直。
　　○何，或作可，誤也。 
　　[疏]「下而」至「正矣」。
　　○正義曰：凡在上，正定在下，須明在下曲直。瑕禽自云，已有直理，不被上知，則是使下無直，在上何謂正矣？故云「正者，不失下之直」也。劉炫云：「七年傳云『正直為正，正曲為直』。晉斷王朝之獄，乃以下正上。宣子若在下而無直心，何以謂之為正也？勸宣子使心正矣。」
　　范宣子曰：「天子所右，寡君亦右之；所左，亦左之。」宣子知伯輿直，不欲自專，故推之于王。
　　○右音又，下同。左音佐，下同。左、右，亦並如字。 
　　[疏]「天子」至「左之」。
　　○正義曰：人有左右，右便，而左不便，故以所助者為右，不助者為左。宣子知伯輿直，故從王之所助也。
　　使王叔氏與伯輿合要，合要辭。王叔氏不能舉其契。要契之辭。
　　○契，苦計反，注同。 
　　[疏]「使王」至「其契」。
　　○正義曰：《周禮 鄉士職》云：「辯其獄訟，異其死刑之罪而要之。」鄭玄云：「要之為其罪辭，如今劾矣。」彼謂官人略取罪狀，為其要約之辭，如今斷事也。漢世名斷獄為劾，故云「如今劾矣」。此言要辭，亦是辭之要約，如今辯答也。合要者，使其各為要約言語，兩相辯答。伯輿辭直，王叔無以應之，故不能舉其要約之辭也。
　　王叔奔晉。不書，不告也。單靖公為卿士以相王室。代王叔。 
　　【經】十有一年，春，王正月，作三軍。（增立中軍。萬二千五百人為軍。） 
　　[疏]注「增立」至「為軍」。
　　○正義曰：昭五年云「舍中軍」，明此年作而彼年舍。故知舊有二軍，今增立中軍也。然則正是作中軍耳，而云「作三軍」者，傳言「三子各毀其乘」，則舊時屬已之乘毀之以足成三軍。是舊軍盡廢而全改作之，故云「作三軍」也。杜見其以三改二，復據彼中軍之文，故言「增立中軍」耳，「萬二千五百人為軍」，《周禮 夏官序》文。
　　夏，四月，四卜郊，不從，乃不郊。無傳。 
　　[疏]「夏四」至「不郊」。
　　○正義曰：此「四月四卜」，與僖三十一年文同，蓋亦三月三卜，而四月又一卜也。止言「不郊」，不言免牲免牛，蓋不以其禮免，直使歸其本牧而已，故不書也。
　　鄭公孫舍之帥師侵宋。 
　　公會晉侯、宋公、衛侯、曹伯、齊世子光、莒子、邾子、滕子、薛伯、杞伯、小邾子伐鄭。世子光至，復在莒子之先，故晉悼亦進之。
　　○複，扶又反。 
　　[疏]注「世子」至「進之」。
　　○正義曰：劉炫以為序莒上者，直是先至，非為先莒。今知不然者，往年傳云「齊大子光先至于師，故長于滕」，是前經為先滕至，序在滕子之上。今經序在莒子之先，明知亦先莒而至也。若非先莒而至，唯當還序滕子上耳。劉炫無所依馮，直云「先至」更長之而規杜氏，非也。
　　秋，七月，己未，同盟于亳城北。亳城，鄭地。伐鄭而書「同盟」，鄭與盟可知。亳，薄洛反，徐扶各反。與音預。 
　　公至自伐鄭。無傳。 
　　楚子、鄭伯伐宋。 
　　公會晉侯、宋公、衛侯、曹伯、齊世子光、莒子、邾子、滕子、薛伯、杞伯、小邾子伐鄭，晉遂尊光。會于蕭魚。鄭服而諸侯會。蕭魚，鄭地公至自會。無傳。以會至者，觀兵而不果侵伐。 
　　[疏]注「以會」至「侵伐」。
　　○正義曰：劉炫云：「杜《釋例》自言事勢相接，或以始至，或以終致。是時史異辭，何為此注而云『不果侵伐』？」今知劉說非者，凡云「或以始致，或以終致」，皆據實有伐事。今據傳文云「觀兵于鄭東門」，是則實無伐事，故云「不果侵伐」。劉不達此意而規杜，非也。
　　楚人執鄭行人良霄。良霄，公孫輒子伯有也。
　　○霄，音消。 
　　冬，秦人伐晉。 
　　【傳】十一年，春，季武子將作三軍，（魯本無中軍，唯上下二軍，皆屬于上。有事，三卿更帥以征伐。季氏欲專其民人，故假立中軍，因以改作。
　　○更音庚。） 
　　[疏]注「魯本」至「改作」。正義曰：以昭五年「舍中軍」，知此時作者，作中軍，是魯本無中軍也。以閔元年晉侯「作二軍」，謂之上軍、下軍，知魯有二軍，亦名上、下軍也。此言請為三軍，各徵其軍，知往前二軍，皆屬公也。明其有事，則三卿更互帥之以征伐耳，三卿不得專其民也。此時襄公幼弱，季氏世秉魯政，因公之少，欲專其民，故假立中軍，因以改作也。《禮 明堂位》云：「成王封周公于曲阜，地方七百里。」其時必有三軍也。《詩 魯頌 閟宮》，頌僖公能復周公之宇，云「公徒三萬」。鄭玄云：「大國三軍，合三萬七千五百人。」言三萬者，舉成數也。則僖公復古制，亦三軍矣。蓋自文公以來，霸主之令，軍多則貢重，自減為二軍耳，非是魯眾不滿三軍也。若然，昭五年「舍中軍」，書之于經。往前若減一軍，亦應書之，而經不書者，作三軍，與舍中軍，皆是變故改常，卑弱公室，季氏秉國權，專擅改作，故史特書之耳。若國家自量彊弱，其軍或減或益，國史不須書也。何則？僖公復古，始有三萬，則以前無三萬矣。僖公作亦不書，何怪？舍不書也。蘇氏亦云「僖公之時，實有三軍，自文以後，舍其一軍。不書者，非是故有所舍，故不書」。蘇氏又云：「鄭注《詩》『公徒三萬』，以為三軍。鄭答臨碩之問，云『公徒三萬』為二軍者，鄭隨問而答，當以《詩》箋為正。」蘇氏又云：「『蒐于紅，革車千乘』，所以今不滿三軍者，以當時采地眾多，公邑民少，故不能滿三軍。三子各毀其乘以足之。」與前解異也。《周禮 小司徒》云：「凡起徒役，無過家一人。」是家出一人，故鄉為一軍。天子六軍，出自六鄉，則大國三軍，出自三鄉。其余公邑采地之民，不在三軍之數。季武子今為三軍，則異于是矣。以魯國屬公之民，皆分為三，亦謂之三軍。其軍之民，不啻一萬二千五百家也。何則？魯國合竟之民，屬公者，豈唯有三萬七千五百家乎？明其決不然矣。由此言之，此作三軍，與《禮》之三軍，名同而實異也。春秋之世，兵革遞興，出軍多少，量敵彊弱。勍寇未息，卒士盡行。士卒之數，無復定準。成二年，鞍之戰，晉車八百乘，計有六萬人，唯三卿帥之。昭十三年，平丘之會，晉叔向云：「寡君有甲車四千乘在。」計四千士卒，成二十四軍爾。時晉國唯立三軍，則甲車四千，屬三軍耳。其軍豈止一萬二千五百人乎？昭八年，魯蒐于紅，傳稱「革車千乘」，千乘之眾，充三軍之數。明知此分合竟之民以為三軍。軍之所統，其數異于《禮》也。《膏肓》何休以為《左氏》說云「尊公室」，休以為與「舍中軍」義同。于義《左氏》為短。鄭康成箴云：「《左氏傳》云『作三軍』，三分公室各有其一。謂三家始專兵甲，卑公室。云《左氏》說者『尊公室』，失《左氏》意遠矣。」義符杜說也。
　　告叔孫穆子曰：「請為三軍，各徵其軍。」徵，賦稅也。三家各徵其軍之家屬。
　　○稅，舒銳反。 
　　[疏]注「徵賦」至「家屬」。
　　○正義曰：《周禮 大司徒》：「以土均之法，制天下之地徵。」《王制》云：「市廛而不稅，關譏而不徵。」經典之文，通謂賦稅為徵，故云「徵，賦稅也。」往前民皆屬公，公稅其民，以分賜群臣。今武子欲令民即屬己，已所應得，自稅取之，恐穆子不從，故先告之，請分國內之民以為三軍。三家各自徵稅。其軍之家屬，冀望穆子亦便于己而從其計也。言軍之家屬者，丁壯從軍者，官無所稅，其家屬不入軍者，乃稅之耳。
　　穆子曰：「政將及子，子必不能。」政者，霸國之政令。《禮》，大國三軍。魯次國而為大國之制，貢賦必重，故憂不能堪。 
　　[疏]注「政者」至「能堪」。
　　○正義曰：于時天子衰微，政在霸主。霸主量國大小，責其貢賦。若為二軍，則是次國；若作三軍，則為大國。大國之制，貢賦必重，故云霸主重貢之政將及于子，子必不能堪之。憂其不能堪之，言三軍不可為也。魯為三軍、二軍，國之大小同耳。但作三軍，則自同大國；自同大國，則霸主必依大國責其貢重也。
　　武子固請之。穆子曰：「然則盟諸？」穆子知季氏將復變易，故盟之。
　　○複，扶又反。乃盟諸僖閎。僖公之門。
　　○閎音宏。 
　　[疏]注「僖宮之門」。
　　○正義曰：《釋宮》云：「弄門謂之閎。」孫炎曰：「巷舍間道也。」李巡曰：「閎，巷頭門也。」以此知僖閎是僖公之廟門也。
　　詛諸五父之衢。五父衢，道名，在魯國東南。詛，以禍福之言相要。
　　○詛，側慮反。父音甫。衢，其俱反。要，一遙反。正月，作三軍，三分公室而各有其一。三分國民眾。三子各毀其乘。壞其軍乘，分以足成三軍。
　　○乘，繩証反，注及下並同。壞音怪。足，將住反，亦如字。 
　　[疏]注「壞其」至「三軍」。
　　○正義曰：往前民皆屬公，國家自有二軍，若非征伐，不屬三子，故三子自以采邑之民以為已之私乘，如子產出兵車十七乘之類，是其私家車乘也。今既三分公室，所分得者，即是己有，不須更立私乘，故三子各自毀壞舊時車乘部伍，分以足成三軍也。壞者，壞其部伍將領也。合使各自屬其軍，不復立私乘故也。
　　季氏使其乘之人，以其役邑入者無徵，使軍乘之人，率其邑役入季氏者，無公徵。不入者倍徵。不入季氏者，則使公家倍徵之。設利病，欲驅使入己。故昭五年傳曰：「季氏盡徵之」。民辟倍徵，故盡屬季氏。 
　　[疏]「季氏」至「倍徵」。
　　○正義曰：其乘之人，即所分得者，國內三分有一之人也。役謂共官力役，則今之丁也。邑謂賦稅，若今之租調也。以其役之與邑皆來入季氏者，則無公徵也。若不以入季氏者，則使公家倍徵之，當輸一而責其二也。設利害以懼民，毆之使入己耳。民畏倍徵，故盡歸季氏。所分得者，無一入公也。知邑是賦稅者，以言役邑入，則役之與邑皆從民而入官也。從民入官，唯在力役與賦稅耳，故知邑是賦稅也。賦稅而謂之邑者，賦稅所入，若私邑然，故以邑言之。
　　孟氏使半為臣，若子若弟。取其子弟之半也。四分其乘之人，以三歸公，而取其一。叔孫氏使盡為臣。儘取子弟，以其父兄歸公。 
　　[疏]「孟氏」至「為臣」。
　　○正義曰：昭五年傳追說此事云：「季氏盡徵之，叔孫氏臣其子弟，孟氏取其半焉。」叔孫氏臣其子弟，不臣父兄，謂取二分，而二歸公也。孟氏取其半，又如叔孫所取其中更取其半，又以半歸公，謂取一分，而三歸公也。彼傳順序，此文顛倒。傳意以叔孫為主，而先說孟氏，言孟氏如叔孫所得，使其半為已之臣；叔孫所得，子與弟也。此孟氏「若子若弟」，是子弟中課取其一，又分半以歸公也。叔孫使子弟盡為已臣，唯以父兄歸公耳。
　　不然不舍。制軍分民，不如是，則三家不舍其故而改作也。此蓋三家盟詛之本言。
　　○舍音舍。 
　　[疏]注「制軍」至「未言」。
　　○正義曰：如上所分，三家所得，又各分為四。季氏盡取四分，叔孫取二分，而二分歸公。孟氏取一分，而三分歸公。分國民以為十二，三家得七，公得五也。舍，謂舍故也。制三軍分國民，若不如是，則三家不肯舍其故法而別改作也。「使盡為臣」以上，是序事之辭。「不然不舍」一句，是要契之語，故云「此蓋三家盟詛之本言」。盟詛本言，必應詳具，但史家略取其意而為之立文，不復如本辭耳。
　　鄭人患晉、楚之故，諸大夫曰：「不從晉，國幾亡。幾，近也。
　　○幾音機，注同，徐音畿。楚弱于晉，晉不吾疾也。疾，急也。晉疾，楚將辟之。何為而使晉師致死于我，言當作何計。楚弗敢敵，而後可固與也。」固與晉也。子展曰：「與宋為惡，諸侯必至，吾從之盟。楚師至，吾又從之，則晉怒甚矣。晉能驟來，楚將不能，吾乃固與晉。」大夫說之，使疆埸之司惡于宋。使守疆埸之吏侵犯宋。
　　○說音悅。疆，居良反，注同。埸音亦，注同。宋向戌侵鄭，大獲。子展曰：「師而伐宋可矣。若我伐宋，諸侯之伐我必疾，吾乃聽命焉，且告于楚。楚師至，吾乃與之盟，而重賂晉師，乃免矣。」言如此乃免于晉、楚之難。
　　○難，乃旦反。夏，鄭子展侵宋。欲以致諸侯。 
　　四月，諸侯伐鄭。已亥，齊太子光、宋向戌先至于鄭，門于東門。傳釋齊太子光所以序莒上也。向戌不書，宋公在會故。其莫，晉荀罃至于西郊，東侵舊許。許之舊國，鄭新邑。
　　○莫音暮。 
　　[疏]「東侵舊許」。
　　○正義曰：昭十二年傳楚子云：「我伯父昆吾，舊許是宅。鄭人貪賴其田，而不我與。」是舊許為鄭邑也。謂之舊許，明是許之舊國，許南遷而鄭得之。
　　衛孫林父侵其北鄙。 
　　六月，諸侯會于北林，師于向，向，地在潁川長社縣東北。
　　○向，舒亮反。右還次于瑣，北行而西為「右還」。熒陽宛陵縣西有瑣候亭。
　　○瑣，素果反。宛，于阮反，又于元反。圍鄭，觀兵于南門，觀，示也。西濟于濟隧。濟隧，水名。
　　○濟隧，上子禮反，下音遂。鄭人懼，乃行成。 
　　秋，七月，同盟于亳。范宣子曰：「不慎，必失諸侯。慎，敬威儀，謹辭令。諸侯道敝而無成，能無貳乎？數伐鄭，皆罷于道路。
　　○數，所角反。罷音皮。乃盟。載書曰：「凡我同盟毋薀年，薀積年谷，而不分災。
　　○毋音無，下皆同。薀，紆粉反。毋壅利，專山川之利。
　　○壅，于勇反。毋保姦，藏罪人。毋留慝，速去惡。
　　○慝，他得反，下同。去，起呂反。救災患，恤禍亂，同好惡，獎王室。獎，助也。
　　○好、惡，並如字，或讀上呼報反，下惡路反。獎，將丈反。或間茲命，司慎、司盟，名山、名川，二司，天神。
　　○間，間廁之間。茲命，本或作茲盟，誤。 
　　[疏]注「二司天神」。
　　○正義曰：盟告諸神，而先稱二司，知其是天神也。《覲禮》：諸侯覲于天子，為宮方三百步，壇十有二尋，深四尺，加方明于其上。方明者，木也。方四尺，設六色，青、赤、白、黑、玄、黃。設六玉，圭、璋、琥、璜、璧、琮。公、侯、伯、子、男，皆就其旂而立。天子祀方明，禮日月、四瀆、山川丘陵。彼方雖不言盟，其所陳設，盟之禮也。鄭玄云：「方明者，上下四方神明之象也。會同而盟，明神監之，則謂之天之司盟。有象者，猶宗廟之有主乎？天子巡守之盟，其神主日。諸侯之盟，其神主山川。王官之伯，會諸侯而盟，其神主月。是言盟之所告，告天神也。鄭云明神監之，謂之司盟。司盟非一神也。其司慎，亦不知指斥何神。但在山川之上，知其是天神耳。名山，山之有名者，謂五岳、四鎮也。名川，謂四瀆也。
　　群神群祀，群祀，在祀典者。先王、先公，先王，諸侯之大祖，宋祖帝乙，鄭祖厲王之比也。先公，始封君。
　　○大音泰。凡大祖、大廟、大官，皆放此。比，必利反。七姓十二國之祖，七姓：晉、魯、衛、鄭、曹、滕，姬姓；邾、小邾，曹姓；宋，子姓；齊，姜姓；莒，己姓；杞，姒姓；薛，任姓。實十三國，言「十二」，誤也。
　　○己音紀，或音杞。任音壬。 
　　[疏]注「七姓」至「誤也」。
　　○正義曰：「十三國為七姓」，《世本 世家》文也。姬即次曹，意及則言，不以大小為次也。實十三國，而言「十二」，服虔云：「晉主盟，不自數。」知不然者，案定四年，祝佗稱踐土之盟云「晉重、魯申」。于是晉為盟主，自在盟內。何因晉今主盟，乃不自數？故知字誤也。劉炫難服虔云：「案宣子恐失諸侯，謹慎辭令，告神要人，身不自數，己不在盟，彼叛必速。豈有如此理哉？」
　　明神殛之。殛，誅也。
　　○殛，紀力反，注同。俾失其民，隊命亡氏，踣其國家。」踣，斃也。
　　○俾，本又作卑，必爾反。隊，直類反。踣，蒲北反，徐又敷豆反。斃，婢世反。 
　　楚子囊乞旅于秦。乞師旅于秦。秦右大夫詹帥師從楚子，將以伐鄭。鄭伯逆之。丙子，伐宋。鄭逆服，故更伐宋也。秦師不書，不與伐宋而還。
　　○詹，之廉反。與音預。 
　　九月，諸侯悉師以復伐鄭。此夏諸侯皆復來，故曰「悉師」。
　　○複，扶又反，注同。鄭人使良霄、大宰石如楚，告將服于晉，曰：「孤以社稷之故，不能懷君。君若能以玉帛綏晉，不然，則武震以攝威之，孤之願也。」楚人執之。書曰「行人」，言使人也。書行人，言非使人之罪。古者兵交，使在其間，所以通命示整。或執殺之，皆以為譏也。既成而後告，故書在蕭魚下。石為介，故不書。
　　○，敕略反。攝，如字，又之涉反。使，所吏反，注同。介音界。 
　　[疏]注「書行」至「不書」。
　　○正義曰：《釋例》曰：「使以行言，言以接事。信令之要，于是乎在。舉不以怒，則刑不濫，刑不濫，則兩國之情得通。兵有不交而解者，皆行人之勳也。是以雖飛矢在上，走驛在下。及其末節，不統大理，遷怒肆忿，快意于行人，譬諸豺狼求食而已。傳曰：『鄭人使伯蠲行成，晉人殺之，非禮也。』兵交，使在其間可也，故夫子特顯行人之文。行人有六，而傳發其三者，因良霄以顯其稱行人之事，因乾徵師以示其非罪，因叔孫婼以同外內大夫，則余三人，皆隨例而為義也。諸以行人為名，通及外內，以卿出使，義取于非其罪也。若濤涂、寧喜之屬，罪在其身；鄭叔詹、魯行父之等，以執政受罪。本非使出，故不稱行人，從實而書，皆以罪之也。鄭祭仲之如宋也，非會非聘，與于見誘，而以行人應命，不能死節，挾偽以篡其君，故經不稱行人，以罪之也。」是言罪之，故不稱行人，則稱行人者，皆無罪也。鄭人先遣告楚，乃從諸侯，故傳在會先也。經在會後，既成而後告執，故書執在蕭魚會下。
　　諸侯之師觀兵于鄭東門。鄭人使王子伯駢行成。甲戌，晉趙武入盟鄭伯。冬，十月，丁亥，鄭子展出盟晉侯。二盟不書，不告。十二月，戊寅，會于蕭魚。經書秋，史失之。 
　　[疏]注「經書秋，史失之」。
　　○正義曰：會于蕭魚，經雖無月，但會下有冬，故以為會在秋也。傳言日月，次第分明，是經繆，史官失之也。
　　庚辰，赦鄭囚，皆禮而歸之；納斥候；不相備也。
　　○斥，徐音尺，一音昌夜反。禁侵掠。晉侯使叔肸告于諸侯。叔肸，叔向也。告諸侯，亦使赦鄭囚。
　　○掠音亮。肸，許乙反。向，許丈反。公使臧孫紇對曰：「凡我同盟，小國有罪，大國致討。苟有以藉手，鮮不赦宥。寡君聞命矣。」言晉討小國，有藉手之功，則赦其罪人。德義如是，不敢不承命。
　　○藉，在夜反，注同。鮮，息淺反。宥音又。 
　　鄭人賂晉侯以師悝、師觸、師蠲；悝、觸、蠲，皆樂師名。
　　○悝，苦回反。蠲，古玄反，又音圭。 
　　[疏]注「悝觸蠲皆樂師名」。
　　○正義曰：樂師稱師，下稱賂以樂，知此三人皆樂師。悝、觸、蠲，是其名也。服虔見下有鍾、鎛、磬，即云「三師：鍾師、鎛師、磬師」謂悝能鍾，觸能鎛，蠲能磬也。然則鄭人以師茂、師慧賂宋者，又能鍾乎？能鎛乎？三師必是能鍾磬者，要不，可即以名次配言之。
　　廣車、軘車淳十五乘，甲兵備，廣車、軘車，皆兵車名。淳，耦也。
　　○廣，古曠反。軘，徒溫反。淳，述倫反，徐又之倫反。乘，繩証反，下及注同。 
　　[疏]注「廣車」至「耦也」。
　　○正義曰：皆是兵車，而別為之名，蓋其形制殊、用處異也。鄭玄云：「廣車，橫陳之車也」。服虔云：「軘車，屯守之車也。」或可因所用，遂為名。及其用之，亦無常也。《射禮》數射筭，「二筭為純，一筭為奇」。是淳為耦也。
　　凡兵車百乘；他兵車及廣、軘共百乘。 
　　[疏]注「他兵」至「百乘」。
　　○正義曰：遍見服本，皆云「淳十五乘」，則凡兵車百乘者，更合言軘、廣，或軘、廣之外，別有百乘。杜本淳十五乘，更以他兵車七十乘增軘、廣，共為百乘耳。知非軘、廣之外更有百乘，而云兼軘、廣者，以上既言「廣車、軘車」，下云「凡兵車百乘」，言「凡」，是總攝之辭，故知總上軘、廣也。若然，直言兵車百乘，于理自足。上別云「廣車、軘車」者，以廣車、軘車，甲兵備足，自外之車，甲兵不備。又別有車，名非軘、廣也。
　　歌鍾二肆，肆，列也。縣鍾十六為一肆。二肆，三十二枚。
　　○肆音四。縣音玄。 
　　[疏]注「肆列」至「一枚」。
　　○正義曰：以肆為列者，鍾磬皆編縣之，在簨虡而各有行列也。《周禮 小胥》云：「凡縣鍾磬，半為堵，全為肆。」鄭玄云：「鍾磬者，編縣之，二八十六枚。而在一虡謂之堵。鍾一堵，磬一堵，謂之肆。半之者，謂諸侯之卿大夫士也。諸侯之卿大夫，半天子之卿大夫，西縣鍾，東縣磬。士亦半天子之士，縣磬而已。」如鄭彼言，鍾與磬全，乃成為肆。此傳于鍾即言肆者，十六枚而在一虡，古今皆同，其虡不同分也。虡不可分，而云有全有半，明如鄭言鍾磬相對，肆為全，單為半也。傳言歌鍾二肆，則兼有磬矣。若其無磬，不得成肆。杜以傳唯云「歌鍾」，故但解鍾數云「三十二枚」，其磬數亦同矣。此二肆，皆為編縣也。下云「及其鎛、磬」者，鎛是大鍾，磬是大磬，皆特縣之，非編縣也。據鄭玄《禮圖》如此也。言歌鍾者，歌必先金奏，故鍾以歌名之。《晉語》孔晁注云：「歌鍾，鍾以節歌也。」劉炫云：「傳言『歌鍾二肆，及其鎛、磬』，則鎛磬亦二肆。肆之為名，實由鍾磬相對。但傳于磬下不復更言其數。于鍾則言二肆，明鎛磬數與之同，乃成肆。若磬無二肆，則『半賜魏絳』，無磬矣，安得有金石也？知色別各三十二枚也。」歌必先云云同。
　　及其鎛、磬，鎛、磬，皆樂器。
　　○鎛音博。女樂二八。十六人。 
　　晉侯以樂之半賜魏絳，曰：「子教寡人和諸戎狄以正諸華。在四年。八年之中，九合諸侯。如樂之和， 
　　[疏]「八年」至「之和」。
　　○正義曰：服虔云：「八年，從四年以來至十一年也。九合諸侯者，五年會于戚，一也；其年又會于城棣救陳，二也；七年會于鄬，三也；八年會于邢丘，四也；九年會于戲，五也；十年會于柤，六也；又戍鄭虎牢，七也；十一年同盟于亳城北，八也；又會于蕭魚，九也。」《晉語》說此事云：「于今八年，七合諸侯。」孔晁云：「不數救陳與戍鄭虎牢，余為七也。」如樂之和，謂諸侯和同如樂之相應和也。
　　無所不諧。諧，亦和也。
　　○九合諸侯，謂五年會戚，又會城捸救陳，七年會鄬，八年會邢丘，九年盟于戲，十年會柤，又伐鄭戍虎牢，十一年同盟亳城北，又會蕭魚。請與子樂之。」共此樂。
　　○樂音洛，一音岳，注同。辭曰：「夫和戎狄，國之福也。八年之中，九合諸侯，諸侯無慝，君之靈也，二三子之勞也。臣何力之有焉？抑臣原君安其樂而思其終也。《詩》曰：『樂只君子，殿天子之邦。《詩 小雅》也。謂諸侯有樂美之德，可以鎮撫天子之邦。殿，鎮也。
　　○殿，都遍反，注及下同。樂只君子，福祿攸同。攸，所也。便蕃左右，亦是帥從。』便蕃，數也。言遠人相帥來服從，便蕃然在左右。
　　○蕃音煩，注同。數，所角反。 
　　[疏]「詩曰」至「帥從」。
　　○正義曰：《詩 小雅 采菽》之篇也。旨，美也。言樂美之德。君子以有樂美之德，可以鎮撫天子之邦國也。以有樂美之德政，故為福祿之所同歸也。既能鎮邦國，受福祿，雖復疏遠之人，便蕃然數來，在其左右，亦于是相帥而來從之也。
　　夫樂以安德，和其心也。義以處之，處位以義。禮以行之，行教令。信以守之，守所行。仁以厲之。厲風俗。而後可以殿邦國，同福祿，來遠人，所謂樂也。言五德皆備，乃為樂，非但金石。《書》曰『居安思危』。逸《書》。思則有備，有備無患。敢以此規。」規正公。公曰：「子之教，敢不承命！抑微子，寡人無以待戎，待遇接納。不能濟河。渡河南服鄭。夫賞，國之典也，藏在盟府，司盟之府，有賞功之制。 
　　[疏]注「司盟」至「之制」。
　　○正義曰：《周禮 司盟》：「會同則掌其盟約之載，既盟則貳之。」貳之者，寫兩本盟書，一埋盟處，一藏盟府也。唯言會同之盟，不掌功勛之事，而得有賞功之制者，僖五年傳曰：「虢仲、虢叔為文王卿士，勳在王室，藏于盟府。」是司盟之府，掌藏功勳典策，故有賞功之制也。
　　不可廢也。子其受之！」魏絳于是乎始有金石之樂，禮也。禮，大夫有功則賜樂。 
　　[疏]注「禮大」至「賜樂」。
　　○正義曰：以魏絳蒙賜，始有金石之樂，知未賜不得有也。賜之而云「禮也」。知禮法得賜之也。《周禮 小胥》云：「大夫判縣，士特縣。」《鄉飲酒禮》云：「笙入堂下，磬南北面。」《鄉射禮》云：「縣于洗東北，西面。」《喪大記》云：「疾病，君大夫徹縣。」是大夫得有鍾磬之樂。有功乃賜之，正禮也。唯言魏絳有金石之樂，不言女樂。女樂，房中私宴之樂，或不以賜之。
　　秦庶長鮑、庶長武帥師伐晉以救鄭。庶長，秦爵也。不書「救鄭」，巳屬晉，無所救。
　　○長，丁丈反，下及注同。鮑，步卯反。鮑先入晉地，士魴御之，少秦師而弗設備。壬午，武濟自輔氏，從輔氏渡河。
　　○御，魚呂反，後放此。與鮑交伐晉師。巳丑，秦、晉戰于櫟，晉師敗績，易秦故也。不書「敗績」，晉恥易秦而敗，故不告也。櫟，晉地。
　　○櫟，力的反，徐失灼反。易，以豉反。 
　　【經】十有二年，春，王二月，莒人伐我東鄙，圍台。（琅邪費縣南有台亭。
　　○台，敕才反，又音台，一音翼之反。）季孫宿帥師救台，遂入鄆。（鄆，莒邑。
　　○鄆音運。） 
　　夏，晉侯使士魴來聘。 
　　秋，九月，吳子乘卒。五年會于戚，公不與盟，而赴以名。
　　○與音預。 
　　[疏]注「五年」至「以名」。
　　○正義曰：劉炫云：「杜于五年注，以為公及其盟，還而不以盟告廟也。今注云『會于戚，公不與盟，而赴以名』，何為兩注自相矛盾？今知劉難非者，以戚盟經既不書公之與否，又傳無其事，杜弘通其義，故為兩解。劉不尋杜旨而規其過，非也。
　　冬，楚公子貞帥師侵宋。 
　　公如晉。 
　　【傳】十二年，春，莒人伐我東鄙，圍台。季武子救台，遂入鄆，（乘勝入鄆，報見伐。）取其鍾以為公盤。 
　　夏，晉士魴來聘，且拜師。謝前年伐鄭師。 
　　秋，吳子壽夢卒。壽夢，吳子之號。臨于周廟，禮也。周廟，文王廟也。周公出文王，故魯立其廟。吳始通，故曰「禮」。
　　○臨，力蔭反，下同。 
　　[疏]注「周廟」至「曰禮」。
　　○正義曰：杜以下文周廟尊于周公之廟，知是文王廟也。以鄭祖厲王，立所出王廟，知為周公出文王，故魯立其廟也。哀二年，蒯聵禱云：「敢昭告皇祖文王。」衛亦立文王廟也。《郊特牲》曰：「諸侯不敢祖天子，大夫不敢祖諸侯，而公廟之設于私家，非禮也。」而諸侯得立王廟者，彼謂無功德，非王命而輒自立之，則為非禮。魯、衛有大功德，王命立之，是其正也。鄭祖厲王，亦然。此是常禮，特于吳子而傳發例者，以吳始通，公能體禮，故于此言「禮也」。
　　凡諸侯之喪，異姓臨于外，于城外，向其國。
　　○向，或作「鄉」，許亮反。 
　　[疏]注「于城外向其國」。
　　○正義曰：《禮 奔喪之記》云：「哭父之黨于廟，母妻之黨于寢，師于廟門外，朋友于寢門外，所識于野張帷。」此傳言「于外」，與彼「于野」同，于城外，向其國，張帷而哭之耳。
　　同姓于宗廟，所出王之廟。 
　　[疏]「同姓于宗廟」。
　　○正義曰：此即周廟也。但發大例，意通古今，故不復斥言周耳。其實于周之世，亦周廟也。異姓之國，無所出王之廟者，其哭同姓，必不得同諸異姓，亦當于祖廟。
　　同宗于祖廟，始封君之廟。同族于祢廟。父廟也。同族，謂高祖以下。
　　○祢，乃禮反。是故魯為諸姬，臨于周廟。諸姬，同姓國。
　　○為，于偽反，下皆同。為邢、凡、蔣、茅、胙、祭，臨于周公之廟。即祖廟也。六國皆周公之支子，別封為國，共祖周公。
　　○邢音刑。蔣，將丈反。案富辰所稱邢在蔣下，今傳在凡上，未知何者為是。茅，亡交反。胙，才故反。祭，側界反，徐又如字。 
　　冬，楚子囊、秦庶長無地伐宋，師于楊梁，以報晉之取鄭也。取鄭在前年。梁國雎陽縣東有地名楊梁。
　　○長，丁丈反，下同。 
　　靈王求後于齊，齊侯問對于晏桓子。桓子對曰：「先王之禮辭有之。天子求後于諸侯，諸侯對曰：『夫婦所生若而人。不敢譽，亦不敢毀，故曰若如人。
　　○譽音余，又如字。妾婦之子若而人。』言非適也。適，丁歷反。無女而有姊妹及姑姊妹， 
　　[疏]「及姑姊妹」。
　　○正義曰：《釋親》云：「父之姊妹曰姑。」樊光曰：「《春秋傳》云『姑姊妹』，然則古人謂姑為姑姊妹。蓋父之姊為姑姊，父之妹為姑妹。」《列女傳》：「梁有節姑妹，入火而救兄子。」是謂父妹為姑妹也。後人從省，故單稱為姑也。古人稱祖父，近世單稱祖，亦此類也。
　　則曰『先守某公之遺女若而人。』」齊侯許昏，王使陰里結之。陰里，周大夫。結，成也。為十五年劉夏逆王後傳。
　　○守，手又反。夏，戶雅反。 
　　公如晉朝，且拜士魴之辱，禮也。士魴聘在此年夏，嫌君臣不敵，故曰「禮也」。 
　　秦嬴歸于楚。秦景公妹，為楚共王夫人。
　　○嬴音盈。楚司馬子庚聘于秦，為夫人寧，禮也。子庚，莊王子午也。諸侯夫人，父母既沒，歸寧使卿，故曰「禮」。 
　　[疏]「秦嬴」至「禮也」。
　　○正義曰：此事不見于經，而傳自廣記備言，以明禮之事耳。楚共王以成元年即位，秦嬴歸楚，蓋應多年。傳因子庚之聘，發其歸楚，非此年歸，而即使歸寧。案昭元年，秦針奔晉，傳云其母曰「弗去懼選」。針則景公之弟，昭元年，其母猶在。此注云「父母既沒，歸寧使卿」者，父母並在，則身自歸寧。若父沒母存，身不自歸，則亦使卿寧也。杜云「父母既沒」，連言之耳。 



卷三十二 襄十三年，盡十五年 

　卷三十二 襄十三年，盡十五年 
　　【經】十有三年，春，公至自晉。 
　　夏，取邿。邿，小國也。任城亢父縣有邿亭。傳例曰：「書取，言易也。」
　　○邿音詩。任音壬。亢，苦浪反，又音剛。父音甫。易，以豉反，傳同。 
　　秋，九月，庚辰，楚子審卒。共王也。成二年，大夫盟于蜀。 
　　冬，城防。 
　　【傳】十三年，春，公至自晉，孟獻子書勞于廟，禮也。（書勳勞于策也。桓二年傳曰：「公」至「自唐告于廟也。凡公行告于宗廟反行飲」至「舍爵策勳焉。禮也。桓十六年傳又曰：「公至自伐鄭，以飲至之禮也。」然則還告廟及飲至及書勞三事，偏行一禮，則亦書至。悉闕乃不書至。傳因獻子之事，以發明凡例。《釋例》詳之。
　　○舍如字，又音舍。） 
　　[疏]注「書勳」至「詳之」。
　　○正義曰：其書勞與策勳，一也。《周禮》：「王功曰勳，事功曰勞。」對則勳大而勞小，故傳變文以包之。注云「書勳勞于策」，明其不異也。桓二年傳發凡例，有告廟也，飲至也。策勳也。桓十六年傳言「飲至」，此年傳言「書勞」，二者各舉其一，所以反覆凡例。以此知三事，偏行一禮，則亦書至。悉闕，乃不書至耳。所云「偏行一禮」，謂偏行告至。其飲至、策勳，則不可偏行也。何則？告廟因行飲至，舍爵而即策勳。策勳、飲至，並行之于廟，豈得不告至，而在廟聚飲乎？不告至而入廟書勞乎？明其決不然矣。但告至巳後，或飲至而不書勞，或書勞而不飲至，二事或有闕其一者，傳因獻子書勞，復言「禮也」。所以發明凡例。《釋例》曰：「公行，或朝或會，或盟或伐，得禮失禮，其事非一，故傳隨而釋之。于盟釋告廟，嫌他例不通，故復總云『凡公行，告于宗廟。反行，飲至、舍爵，策勳焉，禮也』。此以明公之出竟，當無不告。及其反也，則必飲至，有功成策勳。故公至自伐鄭，傳重言以飲至之禮；孟獻子書勞于廟，傳復云『禮』，所以反覆凡例也。公朝于晉，而獻子書勞，知策勳非唯討伐之功。雖或常行，有以定國安民，亦書功于廟也。然則凡反行飲至，必以嘉會昭告祖禰。有功則舍爵策勳，無勞告事而已。」
　　夏，邿亂，分為三。國分為三部，志力各異。師救邿，遂取之。魯師也。經不稱師，不滿二千五百人。傳通言之。 
　　[疏]注「魯師」至「言之」。
　　○正義曰：莊八年，「師及齊師圍郕」。彼是大夫將滿師，故稱「師」。此亦大夫將，所將不滿二千五百人，故直言取邿，而不得言師也。傳言師者，師是眾人總名，雖少，亦通言之。
　　凡書取，言易也。不用師徒，及用師徒而不勞，雖國亦曰「取」。 
　　[疏]注「不用」至「曰取」。
　　○正義曰：宣九年取根牟，傳曰「言易也」。成六年取鄟，傳曰「言易也」。昭四年取鄫，傳曰「言易也」。莒亂，著丘公立而不撫鄫，鄫叛而來，故曰取。凡克邑不用師徒曰取」。與此四發取例，傳皆云「言易也」。取鄫之下，又發凡例云「克邑不用師徒曰取」者，不用師徒，即是易得之狀，所以覆明凡例也。若用而不勞，則與不用相似，故杜云「用而不勞，亦曰取」也。凡例克邑，邿乃是國，知雖國亦曰取。《釋例》曰：「取者，乘其衰亂，或受其潰叛，或用小師而不頓兵勞力，則直言取。如取如攜，言其易也。傳四發取例者，邿以師徒，鄫叛而來，根牟東夷，鄟附庸國，名各不同故也。邿為小國，非邑非夷，故以凡例附之。」
　　用大師焉曰滅。敵人距戰，斬獲俘馘，用力難重，雖邑亦曰滅。
　　○馘，古獲反。 
　　[疏]注「敵人」至「曰滅」。
　　○正義曰：國大邑小，嫌邑易國難，「滅」「取」止見難易，不由國邑大小，故注辯之。上云易，則雖國亦曰取。此取邿，邿是國也。此言用力難重，則雖邑亦曰滅。僖二年，虞師、晉師滅下陽，昭十三年，吳滅州來，皆邑而言滅是也。
　　弗地曰入。謂勝其國邑，不有其地。 
　　[疏]「謂勝」至「其地」。


上一篇　下一篇 