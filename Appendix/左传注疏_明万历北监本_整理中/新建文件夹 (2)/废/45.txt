總目 > 儒藏 > 春秋 > 春秋左傳正義 > 春秋左傳正義045
　　○正義曰：入謂入其都邑，制其民人。當入之日，與滅亦同。但尋即去之，不為己有，故云勝其國邑，不即有其土地。如此之類，謂之為「入」。國、邑雙舉者，國、邑皆稱入也。文十五年，晉郤缺入蔡，是入國也。成七年，吳入州來；九年，楚人入鄆，是入邑也。若然，閔二年，狄入衛，哀八年，宋公入曹，二者，傳皆言滅，而經書「入」者，《釋例》曰：「狄滅衛，而書『入』者，狄無文告。衛之君臣死盡，齊桓存之，以告諸侯，言狄巳去，不能有其土地也。曹背晉而姦宋，是以致討。宋公既還，而不忍褚師之詬怒，而反兵一舉滅曹。滅非本志，故以入告也。」
　　荀罃、士魴卒。晉侯蒐于綿上以治兵，為將命軍帥也，必蒐而命之，所以與眾共。
　　○為，于偽反。帥，所類反。使士匄將中軍，辭曰：「伯游長。伯游，荀偃。
　　○長，丁丈反。昔臣習于知伯，是以佐之，非能賢也。七年，韓厥老，知罃代將中軍，士匄佐之。匄今將讓，故謂爾時之舉，不以己賢。事見九年。
　　○見，賢遍反。請從伯游。」荀偃將中軍，代荀罃。士匄佐之。位如故。使韓起將上軍，辭以趙武。又使欒黶，以武位卑，故不聽，更命黶。辭曰：「臣不如韓起。韓起原上趙武，君其聽之。」使趙武將上軍，武自新軍超四等，代荀偃。韓起佐之。位如故。欒黶將下軍，魏絳佐之。黶亦如故。絳自新軍佐超一等，代士魴。新軍無帥，將佐皆遷。
　　○將，子匠反。晉侯難其人，使其什吏率其卒乘官屬，以從于下軍，禮也。得慎舉之禮。
　　○難，乃旦反，或如字。什音十。卒，子忽反。乘，繩證反。 
　　[疏]「晉侯」至「禮也」。
　　○正義曰：什吏，謂十人長也。從車曰卒，在車曰乘。新軍將佐皆遷，晉侯選賢未得，難用其人，使其軍內十人之長，率其步卒車士，與其新軍官屬軍尉司馬之類，以從于下軍。令下軍將佐兼領之，得慎舉之禮也。《周禮 夏官序》云：「凡制軍，萬有二千五百人為軍，軍將皆命卿。二千有五百人為師，師帥皆中大夫。五百人為旅，旅帥皆下大夫。百人為卒，卒長皆上士。二十五人為兩，兩司馬皆中士。五人為伍，伍皆有長。」不言十人有長。而此傳云「甚吏」者，《夏官》所云，《周禮》之正法耳。其量時制事，未必盡然。《尚書 牧誓》有千夫長、百夫長。《齊語》：「管子設法，五人為伍，五十人為小戎，二百人為卒，二千人為旅，萬人為軍。」《吳語》：「王孫雄設法，百人為行，十行一旌，十旌一將軍。」引《司馬法》云：「十人之帥執鈴，百人之帥執鐸，千人之帥執鼓，萬人之將執大鼓。」三者，數人置帥，皆以什計之，異于《周禮》。則晉人為軍，或十人置吏也。
　　晉國之民，是以大和，諸侯遂睦。君子曰：「讓，禮之主也。范宣子讓，其下皆讓。欒黶為汏，弗敢違也。晉國以平，數世賴之。刑善也夫！刑，法也。
　　○汰音泰。數，所主反。夫音扶。一人刑善，百姓休和，可不務乎？《書》曰：『一人有慶，兆民賴之，其寧惟永。』其是之謂乎！《周書 呂刑》也。一人，天子也。寧，安也。永，長也。義取上有好善之慶，則下賴其福。
　　○休，許蚪反。好，呼報反。周之興也，其《詩》曰：『儀刑文王，萬邦作孚。』《詩 大雅》。言文王善用法，故能為萬國所信。孚，信也。言興善也。 
　　[疏]「詩曰」至「善也」。
　　○正義曰：此《大雅 文王》之篇。儀，善也。刑，法也。孚，信也。善用法者，文王也。言文王善用法，故能為萬國所信。言文王之法善也。
　　及其衰也，其《詩》曰：『大夫不均，我從事獨賢。』《詩 小雅》。剌幽王役使不均，故從事者怨恨。稱已之勞，以為獨賢，無讓心。言不讓也。 
　　[疏]「詩曰」至「讓也」。
　　○正義曰：《詩 小雅 北山》之篇。刺幽王役使不均乎！被使之人，自稱巳之功勞。我所以特從王事者，在上獨以我為賢。自云己賢，是不讓也。
　　世之治也，君子尚能而讓其下，能者在下位，則貴尚而讓之。
　　○治，直吏反。小人農力以事其上。是以上下有禮，而讒慝黜遠，由不爭也，謂之懿德。及其亂也，君子稱其功以加小人，加，陵也。君子，在位者。
　　○慝，他得反。遠，于萬反，又如字。爭，爭斗之爭。小人伐其技以馮君子。馮，亦陵也。自稱其能為伐。
　　○技，其綺反。馮，皮冰反。是以上下無禮，亂虐並生，由爭善也，爭自善也。謂之昏德。國家之敝，恆必由之。」傳言晉之所以興。 
　　楚子疾，告大夫曰：「不谷不德，少主社稷。生十年而喪先君，未及習師、保之教訓，而應受多福，多福，謂為君。
　　○少，詩照反。喪，息浪反。是以不德，而亡師于鄢，鄢在成十六年。
　　○鄢音偃。以辱社稷，為大夫憂，其弘多矣。弘，大也。若以大夫之靈，獲保首領，以歿于地，唯是春秋窀穸之事，窀，厚也。穸，夜也。厚夜，猶長夜。春秋，謂祭祀。長夜，謂葬埋。
　　○歿音沒。窀，張倫反，一音徒門反。穸音夕。 
　　[疏]注「窀厚」至「葬埋」。
　　○正義曰：《晉語》云：「窀，厚也。」《說文》云：「夕，暮也。從月半見。」穸字從夕，知是以夕為夜也。厚、長意同，故厚夜猶長夜也。《孝經》云：「春秋祭祀，以時思之。」故春秋謂祭祀也。長夜者，言夜不復明，死不復生。故長夜謂葬埋也。以其事施于葬，故今字皆從穴。王意自貶，祭之與葬，皆不敢從先君之禮。
　　所以從先君于祢廟者，從先君代為祢廟。 
　　[疏]注「從先」至「祢廟」。
　　○正義曰：《祭法》云：「諸侯立五廟，曰考廟，王考廟，皇考廟，顯考廟，祖考廟。」此云「祢廟」，即彼「考廟」也。《曲禮》云：「生曰父，死曰考。」考，成也。言有成德也。祢，近也，于諸廟，父最為近也。《禮》，三年之喪畢，則以遷新主入廟。是從先君代為祢廟也。計昭穆之次，昭次入昭廟，穆次入穆廟，皆代為祖廟。而言代為祢廟者，是從先君之近也。
　　請為『靈』若『厲』。欲受惡諡，以歸先君也。亂而不損曰靈。戮殺不辜曰厲。大夫擇焉。」莫對。及五命，乃許。 
　　秋，楚共王卒。子囊謀謚。大夫曰：「君有命矣。」子囊曰：「君命以『共』，若之何毀之？赫赫楚國，而君臨之，撫有蠻夷，奄徵南海，以屬諸夏，而知其過，可不謂共乎？請諡之『共』。」大夫從之。傳言子囊之善。
　　○共音恭，下同。夏，戶雅反。 
　　吳侵楚，養由基奔命，子庚以師繼之。子庚，楚司馬。養叔曰：「吳乘我喪，謂我不能師也，養叔，養由基也。必易我而不戒。戒，備也。
　　○易，以豉反。子為三覆以待我，覆，伏兵。
　　○覆，扶又反。我請誘之。」子庚從之。戰于庸浦，庸浦，楚地。
　　○浦，判五反。大敗吳師，獲公子黨。君子以吳為不吊。不用天道相吊恤。《詩》曰：「不吊昊天，亂靡有定。」言不為昊天所卹，則致罪也。為明年會向傳。
　　○昊，胡老反。 
　　[疏]「不吊」至「有定」。
　　○正義曰：《詩 小雅 節南山》之篇。
　　冬，城防。書事，時也。土功雖有常節，通以事間為時。 
　　[疏]注「土功」至「為時」。
　　○正義曰：莊二十九年，傳例曰：「凡土功，龍見而畢務，戒事也。火見而致用，水昏正而栽。」是土功之常節也。本設此節，以為農事既閒，故以此時興土功。今此冬城防，經、傳皆不言月，當在火見致用之前。此歲農收差早，雖天象未至，而民事巳閒，故云「土功雖有常節，通以事間為時」。言時節未是時，而事以得時，故言「書事，時也」。《釋例》曰：「冬城防，臧武仲請畢農事，故傳曰『書事，時也』。言興作出火見致用之前，亦得兼以事時而禮之。」
　　于是將早城。臧武仲請俟畢農事，禮也。 
　　鄭良霄、大宰石猶在楚。十一年，楚人執之至今。石言于子囊曰：「先王卜徵五年，先徵五年而卜吉凶也。徵謂巡守。徵，行。
　　○先徵，悉薦反。守，手又反，注同。 
　　[疏]
　　○注「先徵」至「徵行」。
　　○正義曰：「先徵五年而卜其吉凶也」者，以謂徵前五年，而預卜之也。徵，訓行也。先王之行，謹慎而卜，必是禮之大者。大禮遠行，莫過巡守。故知「徵謂巡守」也。「徵，行」，《釋言》文也。傳言卜徵五年，未知何代之禮。案《尚書 舜典》云：「五載一巡守。」孔安國云：「堯、舜同道，舜攝則然，堯又可知。」《周禮 大行人》云：「十有二歲，王巡守殷國。」《王制》云：「天子五年一巡守。」鄭玄云：「天子以海內為家，時一巡省之。五年者，虞、夏之制也。周則十二歲一巡守。」如孔、鄭之言，唐、虞及夏，皆五年一巡守。然則卜徵五年，虞、夏法也。在周之世，而遠陳虞、夏法者，蓋重古而言之。或周之巡守，不必十二年也。周十二年一巡守，法歲星行天一周也。虞、夏五年一巡守，取五行遞王而遍也。
　　而歲習其祥。祥習則行，五年五卜，皆同吉，乃巡狩。 
　　[疏]「而歲」至「則行」。
　　○正義曰：《禮記》云：「卜筮不相襲。」鄭玄云：「襲，因也」。《釋詁》云：「祥，善也。」歲因其善，謂去年吉，今年又吉也。善因則行，謂五年五吉，善善相因襲，則先王然後行巡守也。傳稱卜不習吉，而得五年五卜者，卜不習吉，謂不可一時再卜耳。此則每年一卜，非相習也。
　　不習，則增修德而改卜。不習，謂卜不吉。
　　○「不習則增」，絕句。一本無「增」字，「則」連下總為句。 
　　[疏]注「不習謂卜不吉」。
　　○正義曰：其善不因往年，是謂不習吉也。修德改卜，更以卜吉為始，又得五吉，乃行也。
　　今楚實不競，行人何罪？不能修德與晉競。止鄭一卿，以除其逼，一卿，謂良霄。使睦而疾楚，以固于晉，焉用之？位不逼則大臣睦，怨疾楚則事晉固。
　　○「焉用之」，本或作「何用之」，于虔反。 
　　[疏]「止鄭」至「用之」。
　　○正義曰：貴者多則勢相逼。今止鄭一卿于楚，以除其國內相逼之患。位不逼則大臣和睦，使鄭在家之人和睦而疾楚，以牢固事于晉。焉用之，何須用此良霄留之于楚？
　　使歸而廢其使，行而見執于楚，鄭又遂堅事晉。是鄭廢本見使之意。
　　○其使，所吏反，注同。怨其君以疾其大夫，而相牽引也，不猶愈乎？」楚人歸之。 
　　[疏]「使歸」至「愈乎」。
　　○正義曰：往者，鄭使良霄向楚，其意欲得楚執良霄，鄭得堅事晉國，是鄭本遣良霄，其意如此。今若放良霄使歸于鄭，則鄭不得堅事晉國，是廢其本使之意。蘇氏之說亦然也。良霄被執，久留在楚，今若歸之，則怨恨其君，以憎疾其大夫，而相牽引，令鄭國大臣不和，則事晉之心不固，不猶少差乎？《方言》云：「病差謂之愈。」後年注以愈為差，此亦當為差也。服虔云：「愈猶病愈。」是愈為差之義也。鄭玄《論語》注云：「愈猶勝也。」
　　【經】十有四年，春，王正月，季孫宿、叔老會晉士匄、齊人、宋人、衛人、鄭公孫蠆、曹人、莒人、邾人、滕人、薛人、杞人、小邾人會吳于向。（叔老，聲伯子也。魯使二卿會晉，敬事霸國。晉人自是輕魯幣，而益敬其使，故叔老雖介，亦列于會也。齊崔杼、宋華閱、衛北宮括在會惰慢不攝，故貶稱「人」，蓋欲以督率諸侯，獎成霸功也。吳來在向，諸侯會之，故曰「會吳」。向，鄭地。
　　○其使，所吏反。介音界。惰，徒臥反。） 
　　[疏]「十四年注叔老」至「鄭地」。
　　○正義曰：叔老，聲伯子，叔肸孫，故以叔為氏也。卿出聘使及盟會，皆以大夫為介，禮之常也。此會，魯使季孫宿與叔老二卿會晉，敬事霸國，故以卿為介。于例唯征戰重兵，詳內略外，魯師出征伐，則諸將並書。其聘與會，唯書使主，其介不合書也。晉人自是輕魯幣，而益敬其使。叔老雖則為介，而晉為盟主，亦列之于會。魯人以其並列于會，故並書之也。傳稱「宋華閱、仲江會伐秦，向之會亦如之」，則此會宋亦二卿，華閱猶尚被貶，仲江固不在列。若二卿並敬其事，俱得列會，亦當並書于策。何則？盟主列之于會，魯史無容略之也。故傳言「崔杼、華閱會伐秦，不書，隋也。向之會，亦如之。北宮括不書于向，書于伐秦，攝也。」是齊、宋、衛三國之卿，于此會也。惰慢不自整攝，故貶稱「人」。罪其身，故去名氏。猶序鄭卿之上，從其大小舊次也。在會惰慢，未是大尤，即加貶責者，此是仲尼新意，蓋欲督率諸侯，獎成晉悼霸功故也。以吳來在向，諸侯就向會之，故不序吳于列。而云「會吳于向」，與鍾離、善道同也。
　　二月，乙未，朔，日有食之。無傳。 
　　夏，四月，叔孫豹會晉荀偃、齊人、宋人、衛北宮括、鄭公孫蠆、曹人、莒人、邾人、滕人、薛人、杞人、小邾人伐秦。齊、宋大夫不書，義與向同。 
　　己未，衛侯出奔齊。諸侯之策，書「孫、甯逐衛侯」。《春秋》以其自取奔亡之禍，故諸侯失國者，皆不書逐君之賊也。不書名，從告。 
　　[疏]注「諸侯」至「從告」。
　　○正義曰：二十年，甯子疾，召悼子曰「諸侯之策」云云。甯殖自為此言，明知諸國策書皆云「孫林父、甯殖逐衛侯」，不言衛侯自出奔也。仲尼修《春秋》，以其自取奔亡之禍。故諸失國者，皆是被臣逐之，悉非其君自出。仲尼尤其不能自安，皆不書逐君之賊，所以責其君也。北燕伯款出奔齊，蔡侯朱出奔楚，並書名。此不書名，從告也。《釋例》曰：「諸侯奔亡，皆迫逐而苟免，非自出也。傳稱『孫林父、甯殖出其君』，名在諸侯之策。此以臣名赴告之文也。仲尼之經，更沒逐者之名主，以自奔為文，責其君不能自安自固，所犯非徒所逐之臣也。衛赴不以名，而燕赴以名，各隨赴而書之，義在于彼，不在此也。」杜言在彼不在此者，義在自出為罪，不在名與不名，以其失國，巳足罪賤，不假復以名責。故史記隨赴而書，仲尼依舊為定也。《曲禮》云：「諸侯失地，名。滅同姓，名。」《記》之所言，當據《春秋》為義。滅同姓，名，《春秋》既依用之，則失地書名，亦是大例。而杜云「名與不名」無義例者，案經書衛侯毀滅邢，傳云「同姓也，故名」，其言與《記》符同，《左氏》本有此例也。失地書名，則傳無其事。且《記》言失地者，謂國被人奪，非棄位出奔者也。州公如曹，紀侯大去，皆是失地之君，經不書名，亦不發傳，知失地之君，不以名為貶也。谷伯綏、鄧侯吾離來朝，《公羊傳》皆云：「何以名？失地之君也。」則《禮記》之文，或據《公羊》之義，不可通于《左氏》，故杜不為此說。
　　莒人侵我東鄙。無傳。報入鄆。 
　　秋，楚公子貞帥師伐吳。 
　　冬，季孫宿會晉士匄、宋華閱、衛孫林父、鄭公孫蠆、莒人、邾人于戚。 
　　【傳】十四年，春，吳告敗于晉。（前年為楚所敗。）會于向，為吳謀楚故也。（謀為吳伐楚。
　　○為，于偽反，注「為吳」、「卒不為」同。）范宣子數吳之不德也，以退吳人。（吳伐楚喪，故以為不德。數而遣之，卒不為伐楚。）執莒公子務婁，（在會不書，非卿。
　　○務，徐莫侯反，又音如字。婁，力侯反，或力俱反。）以其通楚使也。（莒貳于楚，故比年伐魯。
　　○使，所吏反。）將執戎子駒支，（駒支，戎子名。）范宣子親數諸朝，（行之所在，亦設朝位。）曰：「來！姜戎氏！昔秦人迫逐乃祖吾離于瓜州，（四岳之後，皆姓姜又別為允姓。瓜州地在今敦煌。
　　○迫音百。瓜，古華反。敦，徒門反。煌音皇。） 
　　[疏]「傳注四岳」至「敦煌」。
　　○正義曰：《周語》稱「堯遭洪水，使禹治之，共之從孫四岳佐之。胙四岳國，命為侯伯，賜姓曰姜。」賈逵云：「共，共工也。從孫，同姓末嗣之孫。四岳，官名，大岳也，主四岳之祭焉。姜，炎帝之姓，其後變易。至于四岳，帝復賜之祖姓，以紹炎帝之後。」是四岳為姜姓也。下傳云：「謂我諸戎，四岳之裔胄」，是姜戎為四岳之後。姜姓，故稱姜戎也。昭九年傳云：「先王居檮杌于四裔，故允姓之姦，居于瓜州。伯父惠公歸自秦，而誘以來。」同說此事，而云「允姓」，知姜姓之後，又別為允姓也。其姜姓，是帝堯所賜。允姓，不知誰賜之也。《周語》云「胙四岳國為侯伯」，謂為諸侯之長。下注云「四岳，堯時方伯」，據彼文而知之。
　　乃祖吾離被苫蓋，蓋，苫之別名。
　　○被，普支反。苫，式占反。蓋，戶臘反。《爾雅》曰：「白蓋謂之苫。」蒙荊棘，以來歸我先君。蒙，冒也。
　　○冒，莫報反。 
　　[疏]注「蓋，苫之別名」。
　　○正義曰：《釋器》云：「白蓋謂之苫。」孫炎曰：「白蓋，茅苫也。」郭璞曰：「白茅苫也。今江東呼為蓋。」
　　○「被苫蓋，蒙荊棘」。
　　○正義曰：被苫蓋，言無布帛可衣，唯衣草也。蒙荊棘，言無道路可從，冒榛藪也。說其窮困之極耳。
　　我先君惠公有不腆之田，腆，厚也。
　　○腆，他典反。與女剖分而食之。中分為剖。
　　○女音汝，下同。剖，普口反。中，丁仲反，又如字。今諸侯之事我寡君不如昔者，蓋言語漏洩，則職女之由。職，主也。
　　○洩，息列反，徐音以世反。詰朝之事，爾無與焉。詰朝，明旦。不使復得與會事。
　　○詰，起吉反。朝，如字，注同。與音預，注及下同。複，扶又反。與，將執女。」對曰：「昔秦人負恃其眾，貪于土地，逐我諸戎。惠公蠲其大德，蠲，明也。 
　　[疏]「昔秦」至「諸戎」。
　　○正義曰：僖二十二年傳云：「秦、晉遷陸渾之戎于伊川。」則秦、晉共遷之也。昭九年傳云：「惠公歸自秦，而誘以來。」又似晉侯獨誘之也。此云秦人逐之，惠公與田，乃是被秦逐而自歸晉也。三文不同者，此戎本處瓜州，明遠在秦之西北。秦貪其土，晉貪其人，二國共誘而使遷。僖傳是其實也，昭傳王專責晉，故指言晉耳。此傳宣子施恩于戎，故言被逐歸晉。駒支順宣子之言，故云「秦貪土地，逐我諸戎」。秦本貪其土地而遷也。
　　謂我諸戎是四岳之裔胄也。四岳，堯時方伯，姜姓也。裔，遠也。胄，後也。
　　○裔，以制反。胄，直又反。毋是翦棄，剪，削也。
　　○毋音無。賜我南鄙之田，狐貍所居，豺狼所嗥。我諸戎除翦其荊棘，驅其狐貍豺狼，以為先君不侵不叛之臣，至于今不貳。不內侵，亦不外叛。
　　○貍，力之反，又作「狸」，同。豺，仕皆反。嗥，戶羔反。昔文公與秦伐鄭，秦人竊與鄭盟，而舍戍焉，在僖三十年。于是乎有殽之師。在僖三十三年。
　　○殽，戶交反。晉御其上，戎亢其下，亢，猶當也。
　　○亢，若浪反。秦師不復，我諸戎實然。譬如捕鹿，晉人角之，諸戎掎之，掎其足也。
　　○捕音步，徐又音賦。掎，居綺反。與晉踣之。踣，僵也。
　　○踣，蒲北反，又蒲豆反。僵，居良反。 
　　[疏]「譬如」至「踣之」。
　　○正義曰：角之，謂執其角也。掎之，言戾其足也。前覆謂之踣，言與晉共倒之。
　　戎何以不免？自是以來，晉之百役，與我諸戎相繼于時，言給晉役不曠時。以從執政，猶殽志也，意常如殽，無中二也。豈敢離逷？今官之師旅，無乃實有所闕，以攜諸侯，而罪我諸戎！我諸戎飲食衣服不與華同，贄幣不通，言語不達，何惡之能為？不與于會，亦無瞢焉。」瞢，悶也。
　　○逷，他歷反。贄音至。不與，音預。瞢，莫贈反，徐又武登反，一音武忠反。賦《青蠅》而退。《青蠅》，《詩 小雅》。取其「愷悌君子，無信讒言」。
　　○蠅，似仍反。愷，開在反。悌，徒禮反，下文及注同。宣子辭焉，辭，謝。使即事于會，成愷悌也。成愷悌，不信讒也。不書者，戎為晉屬，不得特達。于是子叔齊子為季武子介以會，自是晉人輕魯幣，而益敬其使。齊子，叔老字也。言晉敬魯使，經所以並書二卿。
　　○介音界。使，所吏反，注同。 
　　吳子諸樊既除喪，諸樊，吳子乘之長子也。乘卒，至此春十七月，既葬而除喪。
　　○長，丁丈反。將立季札。札，諸樊少弟。
　　○札，則八反。少，詩照反。季札辭曰：「曹宣公之卒也，諸侯與曹人不義曹君，曹君，公子負芻也，殺太子而自立。事在成十三年。將立子臧。子臧去之，遂弗為也，以成曹君。君子曰：『能守節。』君，義嗣也，諸樊，適子，故曰「義嗣」。
　　○適，丁歷反。誰敢姦君？有國，非吾節也。札雖不才，原附于子臧，以無失節。」固立之。棄其室而耕，乃舍之。傳言季札之讓，且明吳兄弟相傳。
　　○姦音干。傳，直專反。 
　　夏，諸侯之大夫從晉侯伐秦，以報櫟之役也。櫟役在十一年。晉侯待于竟，使六卿帥諸侯之師以進。言經所以不稱晉侯。
　　○竟音境。及涇，不濟。諸侯之師不肯渡也。涇水出安定朝那縣，至京兆高陸縣入渭。
　　○朝，如字，如淳音株。那，乃多反。叔向見叔孫穆子，穆子賦《匏有苦葉》。《詩 邶風》也。義取于「深則厲，淺則揭」。言巳志在于必濟。
　　○匏，白交反。揭，起例反。 
　　[疏]注「詩邶」至「必濟」。
　　○正義曰：此《詩》本文云：「匏有苦葉，濟有深涉。深則厲，淺則揭。」《釋水》全引下三句而釋之，云：「揭者，揭衣也。以衣涉水為厲。繇膝以下為揭。繇膝以上為涉。繇帶以上為厲。」李巡云：「濟，渡也。水深則厲。水淺則揭衣渡也。不解衣而渡水曰厲。」孫炎曰：「揭，褰衣裳也。以衣涉水濡褌也。」《詩》意言遇水深淺，期之必渡。穆子賦此《詩》，言巳志在于必濟也。《魯語》云：「叔向見叔孫穆子。穆子曰：『豹之業在《匏有苦葉》矣。』叔向退，召舟虞與司馬曰：『夫苦匏不材，于人共濟而已。魯叔孫賦《匏有苦葉》，必將涉矣。』」彼叔向之意，取《匏有苦葉》為義，此注取深厲、淺揭為義者，穆子止賦此《詩》，不言所取之意，未必叔向曲得其情。杜以厲、揭為義，切于取《匏有苦葉》，故不從《國語》而別為此解。
　　叔向退而具舟，魯人、莒人先濟。鄭子蟜見衛北宮懿子曰：「與人而不固，取惡莫甚焉，若社稷何？」懿子說。二子見諸侯之師而勸之濟，濟涇而次。傳言北宮括所以書于伐秦。
　　○說音悅。秦人毒涇上流，師人多死。飲毒水故。鄭司馬子蟜帥鄭師以進，師皆從之，至于棫林，棫林，秦地。
　　○棫，位逼反，徐于目反，一音于鞠反。不獲成焉。秦不服。 
　　[疏]「不獲成焉」。
　　○正義曰：此役止為報櫟之敗，非欲求與秦成。而云「不獲成」者，凡興師伐國，彼若服罪謝過，即當相與和平，故注解其意，「不獲成焉」者，止謂「秦不服」也。服虔云：「不得成戰陳之事。」案傳諸伐國者，皆服之而已，不是皆成戰陳之事。此何以獨云不獲成戰也？
　　荀偃令曰：「雞鳴而駕，塞井夷灶，示不反。唯余馬首是瞻。」言進退從己。欒黶曰：「晉國之命，未是有也。余馬首欲東。」乃歸。黶惡偃自專，故棄之歸。
　　○惡，烏路反。下軍從之。左史謂魏莊子曰：「不待中行伯乎？」中行伯，荀偃也。莊子，魏絳也。左史，晉大夫。莊子曰：「夫子命從帥。夫子，謂荀偃。
　　○帥，所類反，下及注皆同。欒伯，吾帥也，吾將從之。從帥，所以待夫子也。」以從命為待也。欒黶，下軍帥，莊子為佐，故曰「吾帥」。伯游曰：「吾今實過，悔之何及，多遺秦禽。」軍師不和，恐多為秦所禽獲。
　　○遺，唯季反。乃命大還。晉人謂之「遷延之役」。遷延，卻退。欒針曰：「此役也，報櫟之敗也。役又無功，晉之恥也。吾有二位于戎路，欒針，欒黶弟也。二位，謂黶將下軍，針為戎右。敢不恥乎？」與士鞅馳秦師，死焉。士鞅反，鞅，士匄子。欒黶謂士匄曰：「余弟不欲往，而子召之。余弟死，而子來，是而子殺余之弟也。弗逐，余亦將殺之。」士鞅奔秦。欒黶汰侈，誣逐士鞅也。而，女也。
　　○侈，昌氏反，本或作「奓」，又尺氏反。女音汝。 
　　[疏]注「欒黶」至「女也」。
　　○正義曰：欒針自以家有二位，恥其無功，與士鞅共馳秦師。非鞅召之，是誣逐士鞅也。
　　于是齊崔杼、宋華閱、仲江會伐秦。不書，惰也。臨事惰慢不修也。仲江，宋公孫師之子。向之會亦如之。衛北宮括不書于向，亦惰。書于伐秦，攝也。能自攝整，從鄭子蟜俱濟涇。秦伯問于士鞅曰：「晉大夫其誰先亡？」對曰：「其欒氏乎？」秦伯曰：「以其汰乎？」對曰：「然。欒黶汰虐巳甚，猶可以免。其在盈乎！」盈，黶之子。秦伯曰：「何故？」對曰：「武子之德在民，如周人之思召公焉，愛其甘棠，況其子乎？武子，欒書，黶之父也。召公奭聽訟于甘棠之下，周人思之，不害其樹，而作勿伐之詩，在《召南》。
　　○召，上照反，注同。奭，詩亦反。欒黶死，盈之善未能及人。武子所施沒矣，而黶之怨實章。將于是乎在。」秦伯以為知言，為之請于晉而復之。為傳二十一年晉滅欒氏張本。
　　○施，如字，又始豉反。為之，于偽反。 
　　衛獻公戒孫文子、甯惠子食，敕戒二子，欲共宴食。 
　　[疏]注「敕戒」至「宴食」。
　　○正義曰：君之于臣，有禮食、宴食。《儀禮 公食大夫禮》者，主國之君食聘賓之禮也。其食己之大夫，亦當放之。而迎送答拜之儀，有差降耳。《曲禮》云：「凡進食之禮，左殽右胾。」鄭玄云：「此大夫、士與賓客燕食之禮。其禮食則宜放公食大夫禮也。」如鄭之言，大夫與客禮食，尚放公食大夫禮。明知國君與臣禮食，亦當放之公食大夫之禮。其禮甚大，衛侯雖則無道，不應與臣禮食，而得棄之射鴻。知是公自敕戒二子，欲共為宴食。宴食者，閒燕無事，召臣與之共食耳。
　　皆服而朝。服朝服，待命于朝。 
　　[疏]注「服朝服」。
　　○正義曰：言「服而朝」，明朝服也。諸侯每日視朝，其君與臣皆服玄冠、緇布衣，素積以為裳。《禮》通謂此服為朝服。宴食雖非大禮，要是以禮見君，故服朝服。公食大夫之禮，賓朝服，則臣于君，雖非禮食，亦當服朝服也。
　　曰旰不召，旰，晏也。
　　○旰，古旦反。而射鴻于囿。二子從之，從公于囿。
　　○射，食亦反。囿音又。不釋皮冠而與之言。皮冠，田獵之冠也。既不釋冠，又不與食。 
　　[疏]注「皮冠」至「與食」。
　　○正義曰：此公射鴻于囿，而冠皮冠，明皮冠是田獵之冠也。且虞人掌獵。昭二十年傳曰：「皮冠以招虞人。」又十二年傳言「雨雪，楚子皮冠以出」，出田獵也。是諸侯之禮，皮冠以田獵。《周禮 司服》云：「凡甸，冠弁服。」鄭玄云：「甸，田獵也。冠弁，委貌也。其服緇布衣，素積以為裳。」是服諸侯視朝之服也。彼天子之禮，故以諸侯朝服而田，異于此也。昭十二年傳又云：「右尹子革夕，王見之，去冠被。」杜云：「敬大臣。」是君敬大臣，宜釋皮冠。既不釋皮冠，又不與食，二子所以怒也。
　　二子怒。孫文子如戚，戚，孫文子邑。孫蒯入使。孫蒯，孫文子之子。
　　○使，所吏反，又如字。公飲之酒，使大師歌《巧言》之卒章。《巧言》，《詩 小雅》。其卒章曰：「彼何人斯，居河之麋。無拳無勇，職為亂階。」戚，衛河上邑。公欲以喻文子居河上而為亂。大師，掌樂大夫。
　　○飲，于引反。麋，亡悲反，本或作「湄」。拳音權。大師辭，師曹請為之。辭以為不可。師曹，樂人。初，公有嬖妾，使師曹誨之琴，誨，教也。
　　○嬖，必計反。師曹鞭之。公怒，鞭師曹三百。故師曹欲歌之，以怒孫子，以報公。公使歌之，遂誦之。恐孫蒯不解故。
　　○解音蟹。蒯懼，告文子。文子曰：「君忌我矣。弗先，必死。」欲先公作亂。
　　○欲先，息薦反。並帑于戚，帑，子也。
　　○並，必政反。帑音奴。 
　　[疏]「並帑于戚」。
　　○正義曰：孫子，衛朝大臣，食邑于戚。其子先分兩處。將欲作亂，慮禍及其子，故令並帑處于戚。
　　而入，見蘧伯玉，曰：「君之暴虐，子所知也。大懼社稷之傾覆，將若之何？」伯玉，蘧瑗。
　　○蘧，其居反。覆，芳服反。瑗，于眷反。對曰：「君制其國，臣敢姦之？奸，猶犯也。雖姦之，庸知愈乎？」言逐君更立，未知當差否？
　　○愈，羊主反。愈，差也。差，初賣反。遂行，從近關出。懼難作，欲速出竟。
　　○難，乃旦反。竟音境，下文皆同。 
　　[疏]「從近關出」。
　　○正義曰：《聘禮》：「及竟，謁關人。」鄭玄云：「古者竟上為關，以譏異服，識異言。」又《周禮 司關》注云：「關，界上之門也。」衛都不當竟中，其界有遠有近，欲速出竟，故從近關出也。
　　公使子蟜、子伯、子皮與孫子盟于丘宮，孫子皆殺之。三子，衛群公子。疑孫子，故盟之。丘宮，近戚地。
　　○蟜，古表反。近，附近之近。 
　　四月，己未，子展奔齊。子展，衛獻公弟。公如鄄。鄄，衛地。
　　○鄄音絹。使子行于孫子，孫子又殺之。使往請和也。子行，群公子。公出奔齊，孫氏追之，敗公徒于河澤，濟北東阿縣西南有大澤。鄄人執之。公徒因敗散還，故為公執之。
　　○為，于偽反，下「為孫氏」同。 
　　[疏]注「公徒」至「執之」。
　　○正義曰：服虔云：「執追公徒者，公如鄄，故鄄人為公執之。」計孫氏追公徒，眾必盛，鄄人為公，可言與之戰耳，不得言「執之」也。且文承「敗公徒」下，豈敗公徒之後，乃執之乎？下文方說二子追公，豈復是鄄人執二子也？故杜以為公徒因敗而散亡，鄄人為公執散走者。
　　初，尹公佗學射于庾公差，庾公差學射于公孫丁。二子追公，二子，佗與差，為孫氏逐公。
　　○佗，徒何反。差，初佳反，徐初宜反。公孫丁御公。為公御也。子魚曰：「射為背師，不射為戮，射為禮乎？」子魚，庾公差。禮射不求中。
　　○射，食亦反，下及注除「禮射」一字，皆同。或一讀「射而禮乎」，食夜反。背音佩。中，丁仲反。射兩軥而還。軥，車軛卷者。
　　○軥，其俱反，徐又古豆反。軛，于革反。卷音權，又起權反。尹公佗曰：「子為師，我則遠矣。」乃反之。佗不從丁學，故言「遠」。始與公差俱退，悔而獨還射丁。公孫丁授公轡而射之，貫臂。貫佗臂。
　　○貫，古亂反，一音官，注同。 
　　[疏]「初尹」至「貫臂」。
　　○正義曰：《孟子》云：「鄭人使子濯孺子侵衛，衛使庾公之斯追之。子濯孺子疾作，庾公之斯至曰：『夫子何為不執弓？』曰：『今日我疾作，不可以執弓。』庾公之斯曰：『小子學射于尹公之佗，尹公之佗學射于夫子。我不忍以夫子之道，反害夫子。雖然，今日之事，君事也，我不敢廢。』抽矢叩輪，去其金，發乘矢而後反。」其姓名與此略同，行義與此正反。不應一人之身，有此二行。《孟子》辯士之說，或當假為之辭。此傳應是實也。
　　○注「軥車軛」。
　　○正義曰：《說文》云：「軥，軛下曲者。」服虔云：「車軛兩邊叉馬頸者。」 
　　子鮮從公。子鮮，公母弟。及竟，公使祝宗告亡，且告無罪。告宗廟。定姜曰：「無神，何告？若有，不可誣也。誣，欺也。定姜，公適母。
　　○適，丁歷反。有罪，若何告無？舍大臣而與小臣謀，一罪也。先君有塚卿以為師、保，而蔑之，二罪也。謂不釋皮冠之比。
　　○舍音舍。比，必二反。余以巾櫛事先君，而暴妾使余，三罪也。告亡而已，無告無罪！」時姜在國，故不使得告無罪。
　　○櫛，側乙反。 
　　[疏]「暴妾使余」。
　　○正義曰：言暴虐使余如妾。
　　公使厚成叔吊于衛，曰：「寡君使瘠，聞君不撫社稷，而越在他竟，越，遠也。瘠，厚成叔名。
　　○厚，本或作郈，音同。「吊于衛」，本或作「吊于衛侯」。「侯」，衍字也。瘠，在亦反。若之何不吊？以同盟之故，使瘠敢私于執事，執事，衛諸大夫。曰：『有君不吊，吊，卹也。有臣不敏。敏，達也。 
　　[疏]「有臣不敏」。
　　○正義曰：不敏，不達于禮也。
　　君不赦宥，臣亦不帥職，增淫發洩，其若之何？』」衛人使大叔儀對，大叔儀，衛大夫。
　　○洩，息列反。大音泰。曰：「群臣不佞，得罪于寡君。寡君不以即刑而悼棄之，以為君憂。君不忘先君之好，辱吊群臣，又重恤之。重恤，謂愍其不達也。
　　○好，呼報反。重，直用反，注及下同。敢拜君命之辱，重拜大貺。」謝重恤之賜。厚孫歸，復命，語臧武仲曰：「衛君其必歸乎？有大叔儀以守，守于國。
　　○語，魚據反。守，手又反。有母弟鱄以出，或撫其內，或營其外，能無歸乎？」齊人以郲寄衛侯。郲，齊所滅郲國。
　　○鱄，徐市臠反，又音專。郲音來。及其復也，以郲糧歸。言其貪。右宰谷從而逃歸，衛人將殺之。谷，衛大夫也。以其從君，故欲殺之。
　　○從，才用反，又如字，注同。辭曰：「余不說初矣。言初從君，非說之，不獲巳耳。
　　○說音悅，注及下同。 
　　[疏]「余不說初矣」。
　　○正義曰：言余之不說于君，初即然矣。不得已而從之出耳。非是愛君而從，在道始悔而反也。
　　余狐裘而羔袖。」言一身盡善，唯少有惡。喻己雖從君出，其罪不多。
　　○袖，本又作「褎」，在又反。 
　　[疏]「狐裘而羔袖」。
　　○正義曰：《玉藻》云：「君衣狐白裘，錦衣以裼之。」又曰：「錦衣狐裘，諸侯之服也。」是裘之用皮，狐貴于羔也。
　　乃赦之。衛人立公孫剽，剽，穆公孫。
　　○剽，匹妙反，一音甫遙反，《字林》父召反。孫林父、寧殖相之，以聽命于諸侯。聽盟會之命。
　　○相，息亮反。衛侯在郲，臧紇如齊唁衛侯。衛侯與之言，虐。退而告其人曰：「衛侯其不得入矣！其言糞土也。亡而不變，何以復國？」武仲不書，未為卿。
　　○唁，魚變反，徐作「<歹言>」，音唁。吊失國曰唁。糞，方問反。子展、子鮮聞之，見臧紇，與之言，道。順道理。臧孫說，謂其人曰：「衛君必入。夫二子者，或輓之，或推之，欲無入，得乎？」為二十六年衛侯歸傳。
　　○輓音晚。推，如字，又他回反。 
　　師歸自伐秦。晉侯舍新軍，禮也。成國不過半天子之軍。成國，大國。
　　○舍，音舍，下及注同。 
　　[疏]注「成國，大國」。
　　○正義曰：《周禮 大宗伯》以九儀之命正邦國之位，五命賜則，七命賜國。」鄭玄云：「則，地未成國之名。王之下大夫四命出封，加一等，五命賜之以方百里、二百里、三百里之地者，方四百里以上為成國。」如鄭之言，成國者，唯公與侯耳。伯雖與侯同命，地方三百里，未得為成國也。成國乃得半天子之軍，未成則不得也。《夏官序》云：「大國三軍，次國二軍，小國一軍。」當以公、侯為大國，伯為次國，子、男為小國也。諸侯五等，唯有三等之命，伯之命數可以同于侯。其軍則計地大小，故伯國之軍不得同于侯也。此據《禮》正法耳。春秋之世，鄭置六卿，未必不為三軍。
　　周為六軍，諸侯之大者，三軍可也。于是知朔生盈而死，朔，知罃之長子。盈，朔弟也。盈生而朔死。
　　○知音智。長，丁丈反。盈生六年而武子卒，彘裘亦幼，皆未可立也。新軍無帥，故舍之。裘，士魴子也。十三年，荀罃、士魴卒，其子皆幼，未任為卿。故新軍無帥，遂舍之。
　　○彘，直例反。帥，所類反，注同。任音壬。師曠侍于晉侯。師曠，晉樂大師子野。晉侯曰：「衛人出其君，不亦甚乎？」對曰：「或者其君實甚。良君將賞善而刑淫，養民如子，蓋之如天，容之如地。民奉其君，愛之如父母，仰之如日月，敬之如神明，畏之如雷霆。其可出乎？夫君，神之主而民之望也。若困民之主，匱神乏祀，百姓絕望，社稷無主，將安用之？弗去何為？天生民而立之君，使司牧之，勿使失性。有君而為之貳，貳，卿佐。
　　○出，如字，徐音黜。仰，本亦作「卬」，音仰。霆，徒丁反，又音挺，本又作「電」。匱，其位反。「乏祀」，本或作「之祀」，誤也。去，起呂反。使師保之，勿使過度。是故天子有公，諸侯有卿，卿置側室，側室，支子之官。大夫有貳宗，貳宗，宗子之副貳者。士有朋友，庶人、工、商、皂、隸、牧、圉，皆有親暱，以相輔佐也。善則賞之，賞，謂宣揚。
　　○暱，女乙反。 
　　[疏]注「賞謂宣揚」。
　　○正義曰：賞者，善善之名也。但上之善下，則賜之以財，故遂以賞為賜財之號。此言天子以下，皆有臣僕以輔佐其上。而下之賞上，不得奉以貨財，唯當延其譽耳，故知賞謂宣揚也。
　　過則匡之，匡，正也。患則救之，救其難也。
　　○難，乃旦反。失則革之。革，更也。自王以下，各有父兄子弟以補察其政。補其愆過，察其得失。史為書，謂大史，君舉則書。 
　　[疏]注「謂大」至「則書」。
　　○正義曰：《周禮》有大史、小史、內史、外史、御史。史官有五名，知此史謂大史者，以傳稱齊崔杼弒其君，云「大史書之」，知「君舉則書」，皆大史書也。
　　瞽為詩，瞽，盲者，為詩以風刺。
　　○瞽音古。盲，莫庚反。風，芳鳳反。 
　　[疏]注「瞽盲」至「風刺」。
　　○正義曰：《周禮》樂官、大師之屬，有瞽曚之職。鄭玄云：「凡樂之歌，必使瞽朦為焉。命其賢知者以為大師、小師。」鄭玄云：「無目朕謂之瞽，有目朕而無見謂之矇。」無目是盲者也。詩者，民之所作。采得民詩，乃使瞽人為歌以風刺，非瞽人自為詩也。《周語》云：「天子聽政，公卿至于列士獻詩，瞽陳曲。」韋昭云：「公以下至上士，各獻諷諫之詩，瞽陳樂曲獻之于王。」是言瞽為歌詩之事。
　　工誦箴諫，工，樂人也，誦箴諫之辭。
　　○箴，之林反。 
　　[疏]注「工樂」至「之辭」。
　　○正義曰：《儀禮》通謂樂人為工，工亦瞽也。詩辭自是箴諫，而箴諫之辭，或有非詩者，如《虞箴》之類，其文似詩而別。且諫者萬端，非獨詩箴而已。詩必播之于樂，余或直誦其言，與歌誦小別，故使工、瞽異文也。《周語》云「師箴瞍賦矇誦」，亦是因事而異文耳。
　　大夫規誨，規正諫誨其君。 
　　[疏]注「規正諫誨其君」。
　　○正義曰：規，亦諫也。鄭玄《詩》箋云：「規者，正圓之器。以恩親正君曰規。」然則物有不圓者，規之使圓；行有不周者，正之使備，猶規正物然。故云「規正諫誨其君」也。
　　士傳言，士卑不得逕達，聞君過失，傳告大夫。
　　○傳，直專反，注同。庶人謗，庶人不與政，聞君過則誹謗。
　　○與音預。非，如字，本或作「誹」，音亦同。又甫味反。 
　　[疏]注「庶人」至「誹謗」。
　　○正義曰：庶人卑賤，不與政教，聞君過失，不得諫爭，得在外誹謗之。謗謂言其過失，使在上聞之而自改，亦是諫之類也。
　　○昭四年傳「鄭人謗子產」，《周語》「厲王虐，國人謗王」，皆是言其實事，謂之為謗。但傳聞之事，有實有虛，或有妄謗人者，今世遂以謗為誣類，是俗易而意異也。《周語》云「庶人傳語」，是庶人亦得傳言以諫上也。此有「士傳言」，故別云「庶人謗」為等差耳。
　　商旅于市，旅，陳也，陳其貨物，以示時所貴尚。 
　　[疏]注「旅陳」至「貴尚」。
　　○正義曰：「旅、陳」，《釋詁》文也。商旅于市，謂商人見君政惡，陳其不正之物，以諫君也。《易》云「商旅不行」，旅亦是商。此云「陳」者，彼云「商旅不行」，故以「旅」為「商」，此文連于市，若以「旅」為「商」，且云「商旅于市」，則文不成義，故以旅為陳也。劉炫云：《王制》言巡守之事，云「命市納賈，以觀民之所好惡，志淫好辟。」鄭玄云「市，典市者。賈，謂物貴賤厚薄也。質則用物貴，則侈物貴」。此亦彼類。彼上觀民，此民觀上。商陳此物，自為求利，非欲諫君。但觀所陳，則貴尚可見。在上審而察之，其過足以自改，故亦為諫類，則齊鬻踴之比是也。
　　百工獻藝。獻其技藝，以喻政事。
　　○技，其綺反。 
　　[疏]「百工獻藝」。
　　○正義曰：《周禮 考工記》云：「審曲面勢以飭五材，以辨民器，謂之百工。」鄭玄云：「五材各有工。言百，眾言之也。」則工是巧人，能用五材金、木、水、火、土者也。此百事之工，各自獻其藝，能以其所能，譬喻政事，因獻所造之器，取喻以諫上，即《夏書》所云「工執藝事以諫」是也。
　　故《夏書》曰：『遒人以木鐸徇于路，逸《書》。遒人，行人之官也。木鐸，木舌金鈴。徇于路，求歌謠之言。
　　○遒，在由反，徐又在幽反，又子由反。鐸，待洛反。徇，似俊反。鈴，力丁反。 
　　[疏]注「逸書」至「之言」。
　　○正義曰：此在《胤征》之篇。其本文云：「每歲孟春，遒人以木鐸徇于路，官師相規，工執藝事以諫。其或不共，邦有常刑。」此傳引彼，略去「每歲孟春」，直引「遒人」以下，乃以正月孟春結之，殷勤以示歲首，恆必然也。孔安國云：「遒人，宣令之官。木鐸，金鈴木舌，所以振文教也。」《周禮》無遒人之官。彼云「其或不共，邦有常刑」，是號令群臣百工，使之諫也。木鐸徇路，是號令之事。孔言「宣令之官」，杜必以為「行人之官」者，以其云「徇于道路」，故以為行人之官，采訪歌謠者。與孔「宣令之官」，其事不異。劉炫以為杜不見古文，以「遒人」為「宣令之官」，徇路求諫，而規杜氏。不見古文，誠如劉說，然杜之所解，于義自通。苟生異見，其義非也。
　　官師相規，官師，大夫。自相規正。 
　　[疏]注「官師」至「規正」。
　　○正義曰：杜意謂師為長，故以官師為大夫。言大夫是群官之長，大夫自相規正。案孔安國云：「官眾，眾官也，更相規闕。」其意以師為眾。杜必知官師是大夫者，此云「官師相規」，上云「大夫規誨」，規文既同，故以為大夫。《尚書》文無所對，故孔云「官眾，眾官也」。
　　工執藝事以諫。』所謂獻藝。正月孟春，于是乎有之，諫失常也。有遒人徇路之事。天之愛民甚矣，豈其使一人肆于民上，肆，放也。以從其淫，而棄天地之性？必不然矣！」傳善師曠能因問盡言。
　　○從，子用反，本或作「縱」。 
　　秋，楚子為庸浦之役故，在前年。
　　○為，于偽反。子囊師于棠以伐吳，吳不出而還。子囊殿，殿，軍後。
　　○殿，多練反。以吳為不能而弗儆。吳人自皋舟之隘，要而擊之，皋舟，吳險阨之道。
　　○儆音景。隘，于懈反。要，一遙反。阨，于賣反。楚人不能相救。吳人敗之，獲楚公子宜谷。傳言不備不可以師。 
　　王使劉定公賜齊侯命，將昏于齊故也。定公，劉夏。位賤，以能而使之。傳稱謚，舉其終。曰：「昔伯舅大公右我先王，股肱周室，師保萬民。世胙大師，以表東海。胙，報也。表，顯也。謂顯封東海以報大師之功。
　　○右音又。胙，才故反。 
　　[疏]「師保萬民」。
　　○正義曰：師，法也。保，安也。言大公與民為法，而民得以安也。《尚書 泰誓》武王數紂之罪云「放黜師保」。孔安國云：「可法以安者，反放退之。」是謂良臣為民之師保也。
　　王室之不壞，繄伯舅是賴。繄，發聲。
　　○壞，如字，服本作「懷」，繄，烏兮反。 
　　[疏]「王室」至「是賴」。
　　○正義曰：服虔本「壞」作「懷」，解云：「懷，柔也。繄，蒙也。賴，恃也。王室之不懷柔諸侯，恃蒙齊桓之匡正也。」孫毓云「案舊本及賈氏皆作『壞』」，杜雖不注，當謂王室之不傾壞者，唯伯舅大公是賴也。上文不言桓公，不得為賴桓公也。
　　今余命女環，環，齊靈公名。
　　○女音汝。環，戶關反也。茲率舅氏之典，纂乃祖考，無忝乃舊。敬之哉！無廢朕命！」纂，繼也。因昏而加褒顯，傳言王室不能命有功。 
　　晉侯問衛故于中行獻子，問衛逐君當討否。獻子，荀偃。對曰：「不如因而定之，衛有君矣。謂剽巳立。伐之，未可以得志，而勤諸侯。史佚有言曰：『因重而撫之。』重不可移，就撫安之。
　　○佚音逸。仲虺有言曰：『亡者侮之，亂者取之。推亡、固存，國之道也。』仲虺，湯左相。
　　○虺，許鬼反。侮，亡浦反。相，息亮反。 
　　[疏]「仲虺」至「道也」。
　　○正義曰：《尚書 仲虺之誥》云：「兼弱攻昧，取亂侮亡。推亡固存，邦乃其昌。」孔安國云：「弱則兼之，闇則攻之，亂則取之，有亡形則侮之，有亡道則推而亡之，有存道則輔而固之。王者如此，國乃昌盛。」此傳取彼之意而改為之辭，其言非本文也。
　　君其定衛以待時乎！」待其昏亂之時，乃伐之。冬，會于戚，謀定衛也。定立剽。 
　　范宣子假羽毛于齊而弗歸，齊人始貳。析羽為旌，王者游車之所建。齊私有之，因謂之羽毛。宣子聞而藉觀之。
　　○析，星歷反。 
　　[疏]注「析羽」至「觀之」。


上一篇　下一篇 