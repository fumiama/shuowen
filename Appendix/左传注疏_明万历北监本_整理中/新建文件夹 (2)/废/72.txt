總目 > 儒藏 > 春秋 > 春秋左傳正義 > 春秋左傳正義072
　　其四人者，皆受縣而後見于魏子，以賢舉也。四人，司馬彌牟、孟丙、樂霄、僚安也。受縣而後見，言采眾而舉，不以私也。
　　○見，賢遍反，注及下，見魏子並同。魏子謂成鱄：鱄，晉大夫。
　　○鱄音剸，又市轉反，又音附。「吾與戊也縣，人其以我為黨乎？」對曰：「何也！戊之為人也，遠不忘君，遠，疏遠也。近不逼同；不逼同位。
　　○逼，彼力反。居利思義，不苟得。在約思純，無濫心。有守心而無淫行，雖與之縣，不亦可乎！ 
　　[疏]「對曰」至「可乎」。
　　○正義曰：遠不忘君，言職雖疏遠而心在公室，常忠敬也。近不逼同，言親近有寵，不逼迫同位，常謙共也。居利思義，臨財不苟得，思義可取，乃取之也。在約思純，處貧匱而思純，固無叨濫之心也。有守善之心，而無淫邪之行，雖則親子而與之縣，不亦可乎！
　　昔武王克商，光有天下，光，大也。
　　○行，下孟反。其兄弟之國者十有五人，姬姓之國者四十人，皆舉親也。夫舉無他，唯善所在，親疏一也。 
　　[疏]「昔武」至「親也」。
　　○正義曰：由武王克商得封建諸國，歸功于武王耳。此十五國或有在後封者，非武王之時盡得封也。《尚書 康誥》之篇，周公營洛之年，始封康叔于衛。《洛誥》之篇，周公致政之年，始封伯禽于魯。明知武王之時，兄弟未盡封也。僖二十四年傳稱「周公弔二叔之不咸，故封建親戚以藩屏周」。亦以周公為制禮之主，故歸功于周公耳，非盡周公封也。九年傳曰「文、武、成、康之封建母弟」，則康王之世尚有封國，宣王方始封鄭，非獨武王、周公封諸國也。僖二十四年傳數「文之昭也」有十六國。此言武王兄弟之國十五人者，人異故說異耳，非武王封十五，周公始加一也。以魯、衛驗之，知周公所加非唯一耳。
　　《詩》曰：『唯此文王，帝度其心。莫其德音，其德克明。克明克類，克長克君。王此大國，克順克比。比于文王，其德靡悔。既受帝祉，施于孫子。』《詩 大雅》。美文王能王大國，受天福，施及子孫。
　　○唯此文王，《詩》作唯此王季。度，待洛反，下及注同。莫，亡白反，又如字；《爾雅》云，貊，莫，安，定也。下及注同。長，丁丈反，下及注同。王此，于況反，注能王同。祉音恥。施，以豉反，注同。 
　　[疏]「詩曰」至「孫子」。
　　○正義曰：《詩 大雅 皇矣》之篇，美文王之德也。「唯此文王」之身為天帝所佑，天帝開度其心，令其有揆度之惠，所度前事莫不皆得其中也。又使之莫然安靜，其德教之善音，施之于人則皆應和之也。又能有監昭在下之明，又能有勤施無私之善，又能教誨不倦，有為人師長之德，又能賞善刑惡，有為人君上之度。既有人君之德，故為人君王此周之大邦也。其施教令，能使國人遍服而順之；既為國人順服，又能擇人之善者，比方其善，乃從而用之。以此文王之德比于上世，有能經緯天地文德之王如堯舜之輩。其此詩人稱比較于文王之九德，其德皆是無為人所悔吝者，言文王之德堪比，或以為比于前世文德之王，義亦通也。以此之故，既受天之祉福，施及于後世之子孫，得使長王天下也。此章文次如此者，德皆天之所授，故先言帝度其心，明以下皆蒙帝文也。德由心起，故先言心能度物也。心既能度，然後能施為政教，故次莫其德音，言變政教清靜也。為君所以施政，故先言政教清靜，乃論身內之德。故次能明，能善。其明與善，還是德音之事，施之于人有照臨之明，勤心之善耳。心能施而無私，乃可為人君長，故次克長克君。長即師也。《學記》曰：「能為師，然後能為長。能為長，然後能為君。」故先長後君也。既言堪為人君，即說為君之事，故言王此大邦也。既為大邦之君，能使國人順服，故次克順也。民既順服，又須擇善用之，故次克比也。比于文王，其德無所可恨，故言受天之福，澤流後世，以結之。此傳言「唯此文王」，《毛詩》作「維此王季」。經涉亂罹，師有異讀，後人因而兩存，不敢追改。今王肅注《毛詩》及《韓詩》亦作「唯此文王」。鄭注《毛詩》作「維此王季」。故解比于文王，言王季之德可以比于文王也。劉炫云：此作「唯此文王」，不可以文王之德，還自比文王，故知比于文王，可以比于上代文德之王也。
　　心能制義曰度，帝度其心。 
　　[疏]「心能制義曰度」。正義曰：心能制斷時事，使合于義，是為善揆度也。言預度未來之事皆得中也。
　　德正應和曰莫，莫然清靜。
　　○應，應對之應，下如字，又胡臥反。 
　　[疏]「德正應和曰莫」。
　　○正義曰：《毛詩》莫作貊。《樂記》引此詩亦作莫。《釋詁》云「貉、嗼、安，定也」。郭璞云「皆靜定」。《毛傳》云「貊，靜也。」其德既正，為政清靜，故有所施，為民皆應和，《易 系辭》曰：「君子居其室，出其言善，則千里之外應之。」即此義也。莫是清靜之意，故杜云「莫然清靜」。
　　照臨四方曰明，勤施無私曰類，施而無私，物得其所，無失類也。
　　○施，式豉反，注及下同。 
　　[疏]注「施而無私」至「類也」。
　　○正義曰：勤行施惠，情無偏私，物皆得所，是無失類也。鄭玄云「類，善也。」無失類者，不失善之類也。
　　教誨不倦曰長，教誨長人之道。賞慶刑威曰君，作威作福，君之職也。 
　　[疏]「賞慶刑威曰君」。
　　○正義曰：人君執賞罰之柄，以賞慶人，以刑威物，是為君之道。
　　慈和徧服曰順，唯順，故天下徧服。
　　○徧音遍，注同。 
　　[疏]「慈和徧服曰順」。
　　○正義曰：人君執慈心以惠下，用和善以接物，則天下徧服而順從之，故為順也。《易 系辭》云：「天之所助者，順。」故杜云「唯順，故天下徧服」。
　　擇善而從之曰比，比方善事，使相從也。經緯天地曰文。經緯相錯，故織成文。 
　　[疏]「經緯天地曰文」。
　　○正義曰：《易》稱：聖人「先天而天弗違，後天而奉天時」。言德能順天，隨天所為，如經緯相錯，織成文章，故為文也。
　　九德不愆，作事無悔，九德，上九日也。皆無愆過，則動無悔吝。
　　○吝，力仞反。故襲天祿，子孫賴之。襲，受也。主之舉也，近文德矣，所及其遠哉！」舉魏戊等，勤施無私也。其四人者，擇善而從，故曰近文德，所及遠也。
　　○近，附近之近。 
　　[疏]注「近文德所及遠」。
　　○正義曰：成鱄引此詩者，唯欲取克類、克此二事，同于文王，故云「近文德矣」。文王以有此德，故得施于子孫。魏子既近文德，亦將所及遠也。
　　賈辛將適其縣，見于魏子。魏子曰：「辛來！昔叔向適鄭，鬷蔑惡，惡，貌丑。
　　○鬷，音子工反。欲觀叔向，從使之收器者，從，隨也。隨使人應斂俎豆者。 
　　[疏]「從使之收器者」。
　　○正義曰：下云「叔向將飲酒」，將欲舉爵而飲；比則飲猶未畢，使者擬收器耳，未即收也。
　　而往，立于堂下，一言而善。叔向將飲酒，聞之，曰：『必鬷明也！』素聞其賢，故聞其言而知之。 
　　[疏]「一言而善」。
　　○正義曰：舊說云「一言」者，謂設由上，徹由下。
　　下，執其手以上，曰：『昔賈大夫惡，賈國之大夫。惡亦丑也。
　　○上，時掌反，下並注同。取妻而美，三年不言不笑，御以如皋，為妻御之皋澤。
　　○娶，七住反。為，于偽反。 
　　[疏]「御以如皋」。
　　○正義曰：《詩》云：「鶴鳴于九皋。」是皋為澤也。如，往也。為妻御車以往澤也。
　　射雉，獲之，其妻始笑而言。賈大夫曰：「才之不可以已。我不能射，女遂不言不笑夫！」今子少不颺，顏貌不揚顯。
　　○射雉，食亦反。女音汝，下同。夫音扶。颺音揚。子若無言，吾幾失子矣。言不可以已也如是！』遂如故知。今女有力于王室，吾是以舉女。因賈辛有功而後舉之，言人不可無能。
　　○幾音祈。 
　　[疏]「遂如故知」。
　　○正義曰：遂如故舊相知。
　　行乎！敬之哉！毋墮乃力！」墮，損也。
　　○毋音無。墮，許規切。仲尼聞魏子之舉也，以為義，曰：「近不失親，謂舉魏戊。遠不失舉，以賢舉。可謂義矣。」又聞其命賈辛也，以為忠，先賞王室之功，故為忠。「《詩》曰『永言配命，自求多福』，忠也。《詩 大雅》。永，長也。言能長配天命，致多福者，唯忠。 
　　[疏]「詩曰」至「忠也」。
　　○正義曰：《詩 大雅 文王》之篇也。言王者長自言，我之所為配上天之命而行之，是自家眾多之福使歸巳。此詩之意，言忠則然也。言魏子能忠，必有多福歸之。
　　魏子之舉也義，其命也忠，其長有後于晉國乎！」 
　　冬，梗陽人有獄，魏戊不能斷，以獄上。上魏子。
　　○斷，丁亂反。其大宗賂以女樂，訟者之大宗。魏子將受之。魏戊謂閻沒、女寬二人，魏子之屬大夫。
　　○閻，以占反。曰：「主以不賄聞于諸侯，若受梗陽人，賄莫甚焉。吾子必諫！」皆許諾。退朝，待于庭。魏子朝君退，而待于魏子之庭。
　　○聞，如字，又音問。饋入，召之。召二大夫食。
　　○饋，求位反。比置，三嘆。既食，使坐。更命之令坐。
　　○比，必利反。令，力呈反。魏子曰：「吾聞諸伯叔，諺曰：『唯食忘憂。』吾子置食之間三嘆，何也？」同辭而對曰：「或賜二小人酒，不夕食。或，他人也。言飢甚。饋之始至，恐其不足，是以嘆。中置，自咎曰：『豈將軍食之而有不足？』是以再嘆。魏子，中軍帥，故謂之將軍。
　　○咎，其九反。食之音嗣。帥，所類反；本又作率，同。 
　　[疏]注「魏子」至「將軍」。
　　○正義曰：晉使卿為軍將，謂之將中軍，將上軍。此以魏子將中軍，故呼為將軍。及六國以來，遂以將軍為官名，蓋其元起于此。
　　及饋之畢，原以小人之腹為君子之心，屬厭而已。」屬，足也。言小人之腹飽，猶知厭足。君子之心亦宜然。
　　○屬，之玉反，注同。厭，于鹽反，又于豔反，注同。獻子辭梗陽人。傳言魏氏所以興也。 



卷五十三 昭二十九年，盡三十二年 

　卷五十三 昭二十九年，盡三十二年 
　　【經】二十有九年，春，公至自乾侯，居于鄆。（以乾侯致，不得見晉侯故。） 
　　[疏]注「以乾」至「侯故」。
　　○正義曰：二十五年，「公孫于齊，齊侯唁公于野井」。二十六年經書「公至自齊」。公雖不至齊都，既入齊竟，得與齊侯相見，故書「公至自齊」。往年公如晉，次于乾侯。雖入晉竟，不得與晉侯相見，故書「至自乾侯」，以乾侯致告于廟者，為不得見晉侯故。
　　齊侯使高張來唁公。唁公至晉不見受。高張，高偃子。
　　○唁音彥。 
　　[疏]注「唁公至晉不見受」。
　　○正義曰：《詩毛傳》曰「吊失國曰唁」。二十五年公新失國，齊侯唁公可矣。于此復唁公者，公以齊不憂已，棄而適晉，望得晉人矜之。晉侯不肯見公，齊侯心複恨公，嫌公此舉，故遣唁公所，以嗤笑公也，故云「唁公至晉不見受」。又似更復失國，故唁之。
　　公如晉，次于乾侯。復不見受，往乾侯。
　　○複，扶又反。 
　　夏四月庚子，叔詣卒。無傳。 
　　秋七月。 
　　冬十月，鄆潰。無傳。民逃其上曰潰，潰散叛公。
　　○潰，戶對反。 
　　[疏]注「民逃」至「叛公」。
　　○正義曰：民逃其上曰潰，文三年傳例也。公自二十六年以來常居于鄆，此時公既如晉，必留人守鄆，鄆人潰散而叛公，使公不得更來，當是季氏道之使然。
　　【傳】二十九年，春，公至自乾侯，處于鄆。齊侯使高張來唁公，稱主君。（比公于大夫。） 
　　[疏]注「比公于大夫」。
　　○正義曰：傳稱范宣子撫荀偃云：「事吳，敢不如事主！」醫和謂趙文子曰「主是謂矣」。如此之類，大夫稱主，傳文多矣。今高張以齊侯之命稱公為主君，以晉不受公，故輕侮之，比公于大夫也。
　　子家子曰：「齊卑君矣，君袛辱焉。」言往事齊，適取辱。
　　○祗音支。公如乾侯。為齊所卑，故復適晉冀見恤。
　　○複，扶又反。 
　　三月己卯，京師殺召伯盈、尹氏固及原伯魯之子。皆子朝黨也。稱伯魯子，終不說學。
　　○召，上照反。說音悅。尹固之復也，二十六年，尹固與子朝俱奔楚而道還。 
　　[疏]注「二十」至「道還」。
　　○正義曰：尹固復還之年，傳雖不載，以婦人尤之云「其過三歲乎」？知以二十六年在道而還，至此為三歲也。
　　有婦人遇之周郊，尤之，曰：「處則勸人為禍，行則數日而反，是夫也，其過三歲乎？」夏五月庚寅，王子趙車入于鄻以叛，陰不佞敗之。趙車，子朝之余也。見王殺伯盈等，故叛。鄻，周邑。
　　○數，所主反。鄻，列勉反。 
　　平子每歲賈馬，賈，買也。
　　○賈，古買反。具從者之衣屨，而歸之于乾侯。公執歸馬者，賣之，賣其馬。乃不歸馬。衛侯來獻其乘馬，曰啟服，啟服，馬名。
　　○乘，如字。 
　　[疏]注「啟服馬名」。正義曰：《釋畜》云：「馬前右足白，啟。」郭璞曰：「《左傳》曰啟服。」《詩》云：「兩服上襄。」鄭玄云：「兩服，中央夾來轅者。」此馬毛色名啟，公用以夾轅，故以啟服為名也。
　　塹而死。隋塹死也。
　　○塹，七豔反。公將為之櫝。為作棺也。
　　○將為，如字，一音于偽反。櫝，徒木反。為作，于偽反，下同。子家子曰：「從者病矣，請以食之。」乃以幃裹之。禮曰，敝幃不棄，為埋馬也。
　　○食音似。裹，古火反。 
　　[疏]注「禮曰」至「馬也」。
　　○正義曰：《檀弓》文也。禮有埋馬之法，子家子請以馬肉食從者者，以公將為之櫝，所以深抑之。公感子家子之言，方始依禮以帷裹之。《史記 滑稽傳》云：「楚莊王有所愛馬，衣以文繡，置之華屋之下，席之以路床，啖之以棗脯。馬病肥死，欲以棺槨大夫禮葬之。優孟者，故楚之樂人也。多辨，常以談笑風諫。于是入門大笑。王驚而問其故。優孟曰：『馬者，王之所愛也，以楚國之大，何求不得，而以大夫禮葬之？薄，請以人君禮葬之。』王曰：『何如？』對曰：『臣請以雕玉為棺，文梓為槨，發甲卒為穿壙，老弱負土，廟食大牢，奉以萬戶之邑。諸侯聞之，皆知大王賤人而貴馬也。』王曰：『寡人過一至于此！為之奈何？』優孟曰：『請大王以六畜葬之。以壟灶為槨，銅歷為棺，齊以姜桂，薦以木蘭，祭以粳稻，衣以火光，葬之人腸。』于是王乃使以馬屬大官，無令天下聞之。」彼亦此之類也。
　　公賜公衍羔裘，使獻龍輔于齊侯，龍輔，玉名。 
　　[疏]注「龍輔玉名」。
　　○正義曰：《周禮》：「使澤國用龍節，皆金也。以英盪輔之。」杜子春云：「盪，謂以函器盛此節。」謂鑄金為龍，以玉為函，輔盛龍節，謂之龍輔。此獻函不獻節，故直云「獻龍輔」。玄卿云：盛龍節之玉函耳。案《說文》云：瓏，禱旱玉也，為龍文。又《玉人》云：「上公用龍。」今輔與龍連文，故云「龍輔玉名」。蓋用此意。
　　遂入羔裘。齊侯喜，與之陽谷。陽谷，齊邑。公衍、公為之生也，其母偕出。出之產舍。 
　　[疏]注「出之產舍」。
　　○正義曰：《內則》云：「妻將生子，及月辰，居側室。夫使人日再問之，作而自問之。妻不敢見，使姆衣服而對。至于子生，夫複使人日再問之。夫齊，則不入側室之門。子生，男子設弧于門左，女子設帨于門右。三日始負子，男射女否。」然則產舍是側室也。
　　公衍先生。公為之母曰：「相與偕出，請相與偕告。」留公衍母，使待已，共白公。三日，公為生。其母先以告，公為為兄。公私喜于陽谷，而思于魯，曰：「務人為此禍也。務人，公為也。始與公若謀逐季氏。且後生而為兄，其誣也久矣。」乃黜之，而以公衍為大子。 
　　秋，龍見于絳郊。絳，晉國都。
　　○見，賢遍反，下見龍、朝夕見皆同。魏獻子問于蔡墨蔡墨，晉太史。曰：「吾聞之，蟲莫知于龍，以其不生得也，謂之知，信乎？」對曰：「人實不知，非龍實知。言龍無知，乃人不知之耳。
　　○莫知音智，下謂之知、實知、注無知同。 
　　[疏]「人實」至「實知」。
　　○正義曰：人以龍不生得而謂之為知者，此是人實不知，非是龍實能知。言龍可生得，非是不生得也。故說古有養龍之事，以證龍可生得也。以人不知有此事，故今說之。
　　古者畜龍，故國有豢龍氏，有御龍氏。」豢、御，養也。
　　○豢音患。 
　　[疏]注「豢、御，養也」。
　　○正義曰：服虔曰：豢，養也，谷食曰豢。御亦養也。養馬曰圉。禮養犬、豕曰豢。知其以谷養，蓋龍亦食谷也。御與圉同，言養龍猶養馬，故稱御。
　　獻子曰：「是二氏者，吾亦聞之，而知其故，是何謂也？」對曰：「昔有飂叔安，飂，古國也。叔安，其君名。
　　○飂，力謬反。有裔子曰董父，裔，遠也。玄孫之後為裔。
　　○裔，以制反。實甚好龍，能求其耆欲以飲食之，龍多歸之，乃擾畜龍，以服事帝舜。帝賜之姓曰董，擾，順也。
　　○好，呼報反。耆，時志反。飲，于鴆反，下同。食之音嗣，下不能食、飲食之、食夏後同。擾，而小反。 
　　[疏]「乃擾畜龍」。
　　○正義曰：擾，順也。順龍之所欲而畜養之。
　　氏曰豢龍，豢龍，官名。官有世功，則以官氏。封諸鬷川，鬷夷氏其後也。鬷水上夷，皆董姓。
　　○鬷，子工反。 
　　[疏]注「鬷水」至「董姓」。
　　○正義曰：《鄭語》云「黎為高辛氏火正，命之曰祝融」。其後八姓，董姓鬷夷、豢龍則夏滅之矣，是也。
　　故帝舜氏世有畜龍。及有夏孔甲，擾于有帝，孔甲，少康之後九世君也。其德能順于天。
　　○夏，戶雅反，下皆同。少，詩照反，下少皞同。 
　　[疏]注「孔甲」至「九世」。
　　○正義曰：《帝王世紀》云：「少康子帝杼，杼子帝芬，芬子帝芒，芒子帝洩，洩子帝不降，不降弟帝喬，喬子帝廣也。至帝孔甲，孔甲，不降子。」
　　帝賜之乘龍，河、漢各二，合為四。
　　○乘，繩證反。河、漢各二，服云，河漢各二乘。 
　　[疏]注「合為四」。正義曰：服虔云：四頭為乘，四乘十六頭也。傳言「賜之乘龍」，賜之一乘之龍也。即云「河漢各二」，是河漢共一乘也。又云：各有雌雄，是河漢之二，皆一雌一雄也。故杜以「為合為四」。
　　各有雌雄。孔甲不能食，而未獲豢龍氏。有陶唐氏既衰，其後有劉累，陶唐，堯所治地。
　　○治，直吏反。學擾龍于豢龍氏，以事孔甲，能飲食之。夏後嘉之，賜氏曰御龍，夏後，孔甲。以更豕韋之後。更，代也。以劉累代彭姓之豕韋。累尋遷魯縣。豕韋復國，至商而滅。累之後世，復承其國為豕韋氏，在襄二十四年。
　　○更音庚，注同。複，扶又反。 
　　[疏]注「更代」至「四年」。
　　○正義曰：傳言「以更豕韋之後」。則豕韋是舊國，廢其君以劉累代之。《鄭語》云「祝融之後八姓，大彭豕韋為商伯矣」。又云「彭姓彭祖、豕韋則商滅之矣」。如彼文，豕韋之國至商乃滅，于夏王孔甲之時，彭姓豕韋未全滅也。下文云「劉累懼而遷于魯縣」。明是累遷之後，豕韋復國，至商乃滅耳。襄二十四年傳，范宣子自言「其祖在夏為御龍氏，在商為豕韋氏」，則劉累子孫復封豕韋。杜跡其事，知累之後世更復其國為豕韋氏也。舊無此解，杜自為證，故云在襄二十七年。
　　龍一雌死，潛醢以食夏後。潛，藏也。藏以為醢，明龍不知。
　　○醢音海。知音智。夏後饗之，既而使求之。求致龍也。懼而遷于魯縣，不能致龍，故懼；遷魯縣，自貶退也。魯縣，今魯陽也。范氏其後也。」晉范氏也。獻子曰：「今何故無之？」對曰：「夫物，物有其官，官修其方，方，法術。朝夕思之，一日失職，則死及之，失職有罪。
　　○朝，如字，下朝夕見同。失官不食。不食祿。官宿其業，宿，猶安也。其物乃至。設水官修則龍至。若泯棄之，物乃坻伏，泯，滅也。坻，止也。
　　○泯，彌忍反。坻音旨，又丁禮反。郁湮不育。郁，滯也。湮，塞也。育，生也。
　　○湮音因。 
　　[疏]「夫物」至「不育」。
　　○正義曰：此論致龍之事。物謂龍也。夫物物各有其官，當謂如龍之輩，蓋言鳳皇、麒麟、白虎、玄龜之屬，每物各有其官主掌之也。其人居此官者，修其為官方術，從朝至夕，終日修之。若一日失其所掌之職令，其官方不理，則有死罪及之，居官者當死矣。失其官方，則不得食祿，得死罪是不食祿也。居官者，安其為官之業，使職事修理，則其所掌之物乃自生至。水官修則龍至，其余亦當然也。若滅棄所掌之事，令職事不修，則其物乃止息而潛伏，沈滯壅塞不復生育，以此，故不可生而得也。
　　○注「宿猶安也」。
　　○正義曰：夜宿所以安身，故云「宿，猶安也」。謂安心思其職業。服虔云：宿，思也。今日當預思明日之事，如家人宿火矣。玄卿以服義大迂曲。
　　○注「泯，滅也。坻，止也」。
　　○正義曰：《釋詁》文也。上言「官宿其業，其物乃至」。職業不修，則物不至。物雖不至，尚有物在，若滅棄其官，百事不理，則其物止而潛伏，不復生育，乃令無有此物，非徒不至而已。
　　○注「郁，滯也。湮，塞也」。
　　○正義曰：賈逵云：然杜用之也，郁積是沈滯之義，故為滯也。傳謂塞井為堙井，是堙為塞也。言此物沈滯壅塞不復生也。
　　故有五行之官，是謂五官，實列受氏姓，封為上公，爵上公。 
　　[疏]「實列受氏姓」。正義曰：列謂行列，言五官皆然也。人臣有大功者，天子封為國君，又賜之以姓。諸侯以國為氏，言其得封又得姓，兼受之也。
　　祀為貴神。社稷五祀，是尊是奉。五官之君長能修其業者，死皆配食于五行之神，為王者所尊奉。
　　○長，丁丈反，下文同。 
　　[疏]注「五官」至「尊奉」。
　　○正義曰：五官之君長死則皆為貴神，王者社稷五祀則尊奉之，如祭配食于五行之神，即下重、該、修、熙、犁是也。王者祭木、火、土、金、水之神，而以此人之神，配之耳非專祭此人也。分五行以配四時，故五行之神，句芒、祝融之徒，皆以時物之狀而為之名。此五者，本于五行之神作名耳，非與重、該之徒為名也。《晉語》云：「虢公夢在廟，有神人面白毛虎爪，執鉞行西河，公懼而走。神曰：無走！帝命曰：『使晉襲于爾門。』公拜稽首。覺，召史嚚占之，對曰：『如君之言，則蓐收也，天之刑神也。』」如彼文，虢公所夢之狀，必非該之貌，自是金神之形耳。由此言之，知句芒、祝融、玄冥、后土之徒，皆是木火水土之神名。非所配人之神名也。雖本非配人之名，而配者與之同食，亦得取彼神名以為配者神名。猶社本土神之名，稷本谷神之名，配者亦得稱社稷也。此五行之官，配食五行之神，天子制禮使祀焉，是為王者所尊奉也。
　　木正曰句芒，正，官長也。取木生句曲而有芒角也，其祀重焉。
　　○句，古侯反，注及下皆同。重，直龍反，下文同。 
　　[疏]注「正官」至「重焉」。
　　○正義曰：正訓為長，故為官長，木官之最長也。其火、金、水、土正亦然。賈逵云：總言萬物，句芒非專木生如句，杜誤耳。木正順春，萬物始生，句而有芒角。杜獨言木者，以木為其主。故經云「木正」，且木比萬物，芒角為甚，故舉木而言。劉炫以杜不取賈義，而獨舉于木而規杜非也。
　　火正曰祝融，祝融，明貌，其祀犁焉。
　　○犁，力兮反。 
　　[疏]注「祝融」至「犁焉」。
　　○正義曰：杜不解祝，則謂祝融二字共為明貌也。賈逵云：夏，陽氣明朗。祝，甚也。融，明也。亦以夏氣為之名耳。《鄭語》云：「黎為高辛氏火正，以焞燿敦大，光明四海，故命之曰『祝融』。」如彼文，又似由人生名者。彼以其官掌夏，德又稱之，故以夏氣昭明命之耳。
　　金正曰蓐收，秋物摧蓐而可收也，其祀該焉。
　　○蓐音辱；本又作辱。摧，徂回反。水正曰玄冥，水陰而幽冥，其祀修及熙焉。
　　○冥，亡丁反。土正曰后土。土為群物主，故稱後也，其祀句龍焉。在家則祀中霤，在野則為社。
　　○霤，力救反。 
　　[疏]注「土為」至「為社」。
　　○正義曰：後者，君也。群物皆土所載，故土為群物之主，以君言之，故云後土也。賈逵云：句芒祀于戶，祝融祀于灶，蓐收祀于門，玄冥祀于井，后土祀于中霤。今杜云「在家則祀中霤」，是同賈說也。家謂宮室之內，對野為文，故稱家，非卿大夫之家也。言在野者，對家為文，雖在庫門之內，尚無宮室，故稱野。且卿大夫以下，社在野田。故《周禮 大司徒》云：「辨其邦國都鄙之數，制其畿疆而溝封之，設其社稷之壝而樹之田主，各以其野之所宜木，遂以名其社。」鄭玄云：「社稷后土及田正之神，田主田神，后土田正之所依也。詩人謂之田祖所宜木，謂若松柏栗也。」是在野則祭為社也。此野田之社，民所共祭，即《月令》「仲春之月，擇元日，命人社」。是也。劉炫云：天子以下俱荷地德，皆當祭地，但名位有高下，祭之有等級。天子祭地，祭大地之神也。諸侯不得祭地，使之祭社也。家又不得祭社，使祭中霤也。霤亦地神，所祭小，故變其名。賈逵以句芒祀于戶云云，言雖天子之祭五神亦如此耳。杜以別祭五行神，以五官配之，非祀此五神于門、戶、井、灶、中霤也。門、戶、井、灶直祭門戶等神，不祭句芒等也。唯有祭後土者，亦是土神，故特辨之。云「在家則祀中霤，在野則為社」。言彼與中霤亦是土神，但祭有大小。《郊特牲》云：「社所以神地之道也。地載萬物，取財于地，教民美報焉。家主中霤而國主社，示本也。」是在家則祀中霤也。《大司徒》以下，同此禮也。
　　龍，水物也，水官棄矣，故龍不生得。棄，廢也。 
　　[疏]「龍水」至「生得」。
　　○正義曰：漢氏先儒說《左氏》者，皆以為五靈配五方，龍屬木，鳳屬火，麟為土，白虎屬金，神龜屬水。其五行之次，木生火，火生土，土生金，金生水，水生木。王者修其母則致其子，水官修則龍至，木官修則鳳至，火官修則麟至，士官修則白虎至，金官修則神龜至，故為其說云：視明禮修而麟至，思睿信立而白虎擾，言從文成而神龜在沼，聽聰知正而名川出龍，貌共體仁則鳳皇來儀，皆修其母而致其子也。解此龍水物者，言龍為東方之獸，是此方水官之物也。水官廢矣，故龍不生得，言母不修，故子不至也。杜氏既無其說，未知與舊同否。此下不注，似與舊說異，或當以為龍是水內生長，故為水官之物。水官廢矣，故龍不生得，言水官不修故無水內之靈獸也。若如此解，則上云「物有其官」，當謂五靈之物，各各自有其官，官能修理，各自致物。龍是水內之物，可令水官致龍。其鳳、皇、麟、虎之輩共在天地之間，不是寢金、食火、木生、土出，未知何官致鳳？何官致虎？未測杜旨，不可強言。是用闕疑，以俟來哲。
　　不然，《周易》有之，言若不爾，《周易》無緣有龍。在《乾》《乾》下《乾》，上《乾》。
　　○乾，其連反；本亦作乾。之《姤》，《巽》下《乾》上，《姤》。《乾》初九變。
　　○姤，古豆反。曰『潛龍勿用』；《乾》初九爻辭。
　　○爻，戶交反。其《同人》《離》下《乾》上，《同人》。《乾》九二變。曰，『見龍在田』；《乾》九二爻辭。其《大有》《乾》下《離》上，《大有》。《乾》九五變。曰，『飛龍在天』；《乾》九五爻辭。其《夬》。《乾》下《兌》上，《夬》。《乾》上九變。
　　○夬，古快反。兌，徒外反。曰，『亢龍有悔』；《乾》上九爻辭。
　　○亢，苦浪反。其《坤》《坤》下《坤》上，《坤》。《乾》六爻皆變。
　　○坤，本又作巛，空門反。曰，『見群龍無首，吉』；《乾》用九爻辭。《坤》之《剝》《坤》下《艮》上，《剝》。《坤》上六變。
　　○剝，邦角反。艮，古恨反。曰，『龍戰于野』。《坤》上六爻辭。 
　　[疏]「在乾至于野」。
　　○正義曰：傳例上下雖不用筮，但指此卦某爻之義者，即以某爻之變，更別為卦，即云此卦之某卦。則此《乾》之《姤》，宣十二年「《師》之《臨》」，是也。劉炫云：杜以「之」為「適」。炫謂《易》之爻變則成一卦，遂以彼卦名爻，《乾》之初九，《姤》卦。爻九二，《同人》。爻九五，《大有》。爻上九《夬》卦。爻用九全變則成《坤》卦，故謂用九為《坤》。蔡墨此意取《易》文耳，非揲蓍求卦，安有之適之義？若以之為之適，則其非之適之意，何以言其《同人》其《大有》？此本當言初九，九二。但以爻變成卦，即以彼卦名爻，其意不取于之適。所言其《同人》，其《大有》，猶引《詩》言其二章，其三章。先引初九，故言《乾》卦之《姤》，爻初九。言《乾》以下，不復須云《乾》。故言其《同人》、其《大有》，就《乾》卦而其之，其此《同人》爻，其此《大有》爻，以下文勢悉皆若是也。
　　○「之姤」。
　　○正義曰：《巽》下《乾》上，《姤》。《乾》之初九爻變而成《姤》卦也。其《彖》曰：「姤，遇也。柔遇剛也。」《乾》為天，為剛。《巽》為風，為柔。風行必有所遇，猶女行而遇男，故名此卦為《姤》也。
　　○注「《乾》初九爻辭」。
　　○正義曰：蔡墨此言取《易》有龍字而已，無取于《易》之義理，故柱注唯指其辭之所在，不解其辭之意。其說《易》者，自具于此，不復煩言也。
　　○「《同人》」。
　　○正義曰：《離》下《乾》上，《同人》。《乾》之九二爻變而成《同人》之卦也。其《象》曰：「天與火，《同人》。」天體在上，火性炎上，同于天也。猶君設政教而臣民從之，和同之義，故名此卦為《同人》也。服虔云：天在上，火炎上，同于天，天不可同，故曰「同人」。
　　○「《大有》」。
　　○正義曰：《乾》下《離》上，《大有》。《乾》之九五爻變而成《大有》之卦也。其《彖》曰：「《大有》，柔得尊位大中，而上下應之，曰《大有》。」柔得尊位，謂六五也。五位尊而柔居之，處尊以柔，居中以大，體無二陰，以分其應，上下應之，無所不納，大有之義，故名此卦為《大有》。
　　○「夬」。
　　○正義曰：《乾》下《兌》上，《夬》。《乾》之上九爻變而成《夬》卦也。其彖曰：「夬，決也。剛決柔也。」此卦五陽而決一陰，《乾》為天，為剛，為健。兌為澤，為柔，為說。以剛正決柔邪，故名此卦為《夬》。
　　○注「《乾》用九爻辭」。
　　○正義曰：《乾》之六爻皆陽，《坤》之六爻皆陰，以二卦其爻既純，故別總其用而為之辭。故《乾》有用九，《坤》有用六，余卦其爻不純，無總用也。六爻皆變，乃得總用。《乾》之六爻皆變則成《坤卦》，故謂用九之辭為其《坤》也。六爻既變而不用卦下之辭者，《周易》用變，卦下之辭非變，又無龍文。史墨指說于龍，故以用為語。
　　○「《坤》之《剝》」。
　　○正義曰：《坤》下《艮》上，《剝》。《坤》之上六爻變而成《剝》卦也。其《彖》曰：「剝，剝也。柔變剛也。」《剝卦》五陰而一陽，陰漸長而滅陽。猶邪長而剝損正道，故名此卦為《剝》也。
　　若不朝夕見，誰能物之？」物，謂上六卦所稱龍各不同也。今說《易》者，皆以龍喻陽氣，如史墨之言，則為皆是真龍。 
　　[疏]「若不」至「物之」。
　　○正義曰：蔡墨言，古者，龍可生得，人皆見之，故《周易》之辭以龍為喻。若使龍不朝夕出見，誰能知其動靜，而得以物名之？《易》言「潛龍」、「飛龍」及「龍戰」之等，明是見其飛、潛，見其戰斗，而得以物名之。是知龍可生得，古人見龍形也。
　　獻子曰：「社稷五祀，誰氏之五官也？」問五官之長皆是誰。對曰：「少皞氏有四叔，少皞，金天氏。
　　○皞，戶老反。 
　　[疏]「少皞氏有四叔」。
　　○正義曰：少皞氏有四叔，四叔是少皞之子孫，非一時也，未知于少皞遠近也。四叔出于少皞耳，其使重為句芒，非少皞使之。《世族譜》云：「少皞氏，其官以鳥為名。」然則此五官皆在高陽之世也。《楚語》云：「少皞氏之衰也，九黎亂德，民神雜擾，不可方物。顓頊受之，乃命木正重司天以屬神，命火正黎司地以屬民。」是則重黎居官，在高陽之世也。又《鄭語》云：「黎為高辛氏火正，命之曰祝融」，則黎為祝融，又在高辛氏之世。案《世本》及《楚世家》云：「高陽生稱，稱生卷章，卷章生黎。」如彼文，黎是顓頊之曾孫也。《楚語》云「少皞之衰，顓頊受之，即命重黎。」似是即位之初，不應即得命曾孫為火正也。少皞世代不知長短，顓頊初已命黎，至高辛又加命，不應一人之身綿歷兩代。事既久遠，書復散亡，如此參差，難可考校。《世家》云：「共工作亂，帝嚳使黎誅之而不盡。帝誅黎，而以其弟吳回為黎，復居火正，為祝融。」即如此言，黎或是國名、官號，不是人之名字。顓頊命黎，高辛命黎，未必共是一人。傳言世不失職，二者或是父子，或是祖孫，其事不可知也。由此言之，少皞四叔，未必不有在高辛世者也。此五祀者，居官有功，以功見祀，不是一時之人。修、熙相代為水正，即非一時也。且傳言「世不失職」，便是積世能官，其功益大，非是暫時有功，遂得萬世承祀，明是歷選上代，取其中最有功者，使之配食。亦不知初以此人配食，何代聖王為之，蓋在高辛、唐虞之世耳。
　　曰重、曰該、曰修、曰熙，實能金、木及水。能治其官。
　　○重，直龍反。該，古咳反。使重為句芒，木正。該為蓐收，金正。修及熙為玄冥，二子相代為水正。世不失職，遂濟窮桑，此其三祀也。窮桑，少皞之號也。四子能治其官，使不失職，濟成少皞之功，死皆為民所祀。窮桑地在魯北。 
　　[疏]注「窮桑」至「魯北」。
　　○正義曰：窮桑，少皞之號。《帝王世紀》亦然。賈逵云：處窮桑以登為帝，故天下號之曰窮桑帝。賈以濟為渡也。言四叔子孫，世不失職，遂渡少皞之世。杜以少皞之世以鳥名官，不得有木正火正，故以濟為成。四子能治其官，使不失職，濟成少皞之功。言少皞有王功，子孫能成之，故死皆為民所祀也。少皞居窮桑。定四年傳稱「封伯禽于少皞之虛」，故云「窮桑地在魯北」。《土地名》：窮桑闕。言在魯北，相傳云耳。
　　顓頊氏有子曰犁，為祝融；犁為火正。
　　○顓音專。頊，許玉反。共工氏有子曰句龍，為后土，共工在大皞後，神農前，以水名官。其子句龍，能平水土，故死而見祀。
　　○共音恭。 
　　[疏]注「共工」至「見祀」。
　　○正義曰：十七年傳，郯子言前世名官，從下而上。先言炎帝以火名次，言共工以水名，次言大皞以龍名。是共工在大皞後、神農前，以水名官者也。《祭法》曰：「共工氏之霸九州也，其子曰后土，能平九州，故祀以為社。」能平九州，是能平水土也。言共工有子，謂後世子耳，亦不知句龍之為后土，在于何代。少皞氏既以鳥名官，此當在顓頊以來耳。
　　此其二祀也。後土為社；方答社稷，故明言為社。 
　　[疏]注「方答」至「為社」。
　　○正義曰：獻子問社稷五祀，既答五祀，當更答社稷。但句龍既為后土，又以配社。蔡墨既答五祀，方答社稷。故明言後上為社也。
　　稷，田正也。掌播殖也。 
　　[疏]「稷田，正也」。
　　○正義曰：《月令》云：「孟春行冬令，則首種不入。」鄭玄云：「首種謂稷也。」《周語》云：「宣王不藉千畝。虢文公諫曰：『民之大事在農，是故稷為大官。』」然則百谷稷為其長，遂以稷名為農官之長。正，長也。稷是田官之長。
　　有烈山氏之子曰柱，為稷，烈山氏，神農世諸侯。
　　○烈，如字，《禮記》作厲山。 
　　[疏]「烈山」至「諸侯」。
　　○正義曰：《魯語》及《祭法》皆云：「烈山氏之有天下也，其子能殖百谷，故祀以為稷。」言有天下則是天子矣。杜注不得為諸侯也。賈逵、鄭玄皆云：烈山，炎帝之號。杜言神農世諸侯者，案《帝王世紀》，神農本起烈山。然則初封烈山為諸侯，後為天子，猶帝堯初為唐侯然也。若然，烈山即神農。而云「神農世為諸侯」者，案世紀，神農為君，總有八世，至榆罔而滅，亦稱神農氏，是總號神農也。故烈山氏得于神農之世為諸侯，後為神農也。劉炫以為烈山氏即神農非諸侯而規杜，非也。此及《魯語》皆云「其子曰柱」，《祭法》云「農者」，劉炫云：蓋杜是名，其官曰農，猶呼周棄為稷。
　　自夏以上祀之。祀柱。
　　○上，總掌反。周棄亦為稷，棄，周之始祖，能播百谷。湯既勝夏，廢柱而以棄代之。 
　　[疏]注「棄周」至「代之」。
　　○正義曰：棄為周之始祖，能播殖百谷，經傳備有其事。以其後世有天下，號國曰周，故以周冠棄，棄時未稱周也。《書 序》云：「湯既勝夏，欲遷其社，不可。作夏社。」孔安國云：「湯承堯舜禪代之後，順天應人，逆取順守，而有慚德，故革命創制，改正易服，變置社稷，而後世無及句龍者，故不可而止。」是言成湯變置社稷之由也。湯于帝世年代猶近，功之多少傳習可知，故得量其優劣。改易祀典，意欲遷社，而無及句龍。棄功乃過于柱，廢柱以棄為稷也。其五祀之神，重犁之輩，若更有賢能亦應遷徙，但其功莫之能先，帝王不敢改易，故得永流萬代，常在祀典。良由後世之臣弱，後王之意謙，故也。
　　自商以來祀之。」傳言蔡墨之博物。 
　　冬，晉趙鞅、荀寅帥師城汝濱，趙鞅，趙武孫也。荀寅，中行荀吳之子。汝濱，晉所取陸渾地。
　　○濱音賓。行，戶郎反。遂賦晉國一鼓鐵，以鑄刑鼎，令晉國各出功力，共鼓石為鐵，計令一鼓而足，因軍役而為之，故言遂。
　　○鑄，之樹反。令，力呈反。 
　　[疏]注「令晉」至「言遂」。
　　○正義曰：服虔云：鼓，量名也。《曲禮》曰：「獻米者操量鼓。」取晉國一鼓鐵以鑄之，但禮之將命，置重而執輕，鼓可操之，以將命即豆區之類，非大器也。唯用一鼓則不足以成鼎，家賦一鼓，而鐵又大多。且金鐵之物，當稱之以權衡，數之以鈞石，寧用量米之器量之哉？故杜以為賦晉國者，令民各出功力，均賦取其功也。冶石為鐵，用橐扇火，動橐謂之鼓，今時俗語猶然。令眾人鼓石為鐵，計令一鼓使足，故云「賦晉國一鼓鐵」也。遂者，因上生下為辭，因城汝濱，遂鑄刑鼎，故言遂也。
　　著范宣子所為刑書焉。仲尼曰：「晉其亡乎！失其度矣。夫晉國將守唐叔之所受法度，以經緯其民，卿大夫以序守之，序，位次也。 
　　[疏]「著范」至「刑書」。
　　○正義曰：范宣子制作刑書，施于晉國，自使朝廷承用，未嘗宣示下民。今荀寅謂此等宣子之書，可以長為國法，故鑄鼎而銘之，以示百姓。猶如鄭鑄刑鼎，仲尼譏之，其意亦與叔向譏子產同。
　　民是以能尊其貴，貴是以能守其業。貴賤不愆，所謂度也。 
　　[疏]「民是」至「度也」。
　　○正義曰：守其舊法，民不豫知，臨時制宜，輕重難測。民是以能尊其貴，畏其威刑也。官有正法，民常畏威，貴是以能守其業，保祿位也。貴者執其權柄，賤者畏其威嚴，貴賤尊卑不愆，此乃所謂度也。言所謂法度，正如此是也。
　　文公是以作執秩之官，為被廬之法，僖二十七年，文公蒐被廬，修唐叔之法。
　　○被，皮義反。廬，力居反。蒐，本又作搜，所求反。以為盟主。今棄是度也，而為刑鼎，民在鼎矣，何以尊貴？棄禮徵書，故不尊貴。貴何業之守？民不奉上，則上失業。貴賤無序，何以為國？ 
　　[疏]「今棄至為國」。
　　○正義曰：今棄是貴賤常度而為刑書之鼎，民知罪之輕重在于鼎矣。貴者斷獄不敢加增，犯罪者取驗于書，更復何以尊貴？威權在鼎，民不忌上，貴復何業之守？貴之所以為貴，只為權勢在焉，勢不足畏，故業無可守，貴無可守則賤不畏威，貴賤既無次序，何以得成為國？
　　且夫宣子之刑，夷之蒐也，晉國之亂制也，范宣子所用刑，乃夷蒐之法也。夷蒐在文六年，一蒐而三易中軍帥，賈季、箕鄭之徒遂作亂，故曰亂制。
　　○帥，所類反。 
　　[疏]注「范宣」至「亂制」。
　　○正義曰：于時晉侯將以士縠、梁益耳將中軍。先克曰：「狐、趙之勳，不可廢也。」以狐射姑將中軍，趙盾佐之。陽處父改蒐于董，更以趙盾將中軍，狐射姑佐之。是一蒐而三易中軍帥。三易者，士谷、梁益耳將中軍，是易代前人，是一易也。狐射姑將中軍是二易也。又趙盾將中軍是三易也。致使賈季、箕鄭之徒怨恨而作亂。其事文公傳具矣。因此蒐而有此亂，故曰「晉國之亂制」。
　　若之何以為法？」蔡史墨曰：「范氏、中行氏其亡乎！蔡史墨即蔡墨。中行寅為下卿，而乾上令，擅作刑器，以為國法，是法姦也。又加范氏焉，易之，亡也。范宣子刑書中既廢矣，今復興之，是成其咎。
　　○擅，市戰反。複，扶又反。咎，其九反。 
　　[疏]「又加」至「亡也」。
　　○正義曰：宣子刑書久已廢矣，今復變易興之，以成其滅亡也。劉炫云：范氏取蒐之法以為國制，雖則為非，書已廢矣。縱應有禍，亡釁已歇，今荀寅更述其事，又加增范氏之惡焉。范氏巳欲免禍，今復改易之而使亡。
　　其及趙氏，趙孟與焉。然不得已，若德，可以免。」鑄刑鼎本非趙鞅意，不得已而從之。若能修德，可以免禍。為定十三年荀寅、士吉射人朝歌以叛。
　　○與音預。朝，如字。 
　　【經】三十年，春，王正月，公在乾侯。（釋不朝正于廟。）夏六月庚辰，晉侯去疾卒。（未同盟而赴以名。
　　○去，起呂反。） 
　　秋八月，葬晉頃公。三月而葬，速。
　　○頃音傾。 
　　[疏]「頃公」。
　　○正義曰：諡法：「慈仁和民曰頃。」
　　冬十有二月，吳滅徐，徐子章羽奔楚。徐子稱名，以名告也。 
　　【傳】三十年，春，王正月，公在乾侯，不先書鄆與乾侯，非公，且徵過也。（徵，明也。二十七年、二十八年，公在鄆，二十九年公在乾侯，而經不釋朝正之禮者，所以非責公之妄，且明過謬猶可掩，故不顯書其所在，使若在國然。自是鄆人潰叛，齊、晉卑公，子家忠謀，終不能用。內外棄之，非復過誤所當掩塞，故每歲書公所在。
　　○徵，直升反；或本作懲誤。複，扶又反。） 
　　[疏]「春王」至「過也」。
　　○正義曰：經書「公在乾侯」者，季氏以此告廟，釋公不得朝正，故國史書之于策也。《釋例》曰：「昭公之孫，每正月必書者，以孫告廟也。公二十五年始出居鄆及乾侯，累歲居外，而仲尼不書于經，故傳曰『不先書鄆與乾侯，非公，且徵過也』。既以非責公之妄，且明過謬之可掩，故不顯書其在外，使若在國然也。自三十年至于終沒，則皆顯書其所在之地，傳皆隨年而互言其事，明罪之在公，非復過謬也。三代封建，自上及下，降殺以兩。君不亢高，臣不極卑，彊弱相參，眾力相須，賢愚相廁，故雖有昏亂之君，亦有忠賢之輔。我周東遷，晉鄭是依。無知之亂，實獲小白。驪姬之妖，重耳以興。天下雖瓦解，而不土崩，海內雖鼎沸，而不盆溢。天生季氏，以貳魯侯，季氏未有篡奪之惡，公雖失志，亦無抽筋倒懸之急。聽用隸豎僥幸之私，既不能強，又不能弱，所以身死于外，見貶于春秋也。」是言罪在公，書公在之意也。杜言「見貶于春秋」者，公當在國治民，每歲書公在外，是其貶責公也。劉炫云：序云諸言不書，皆仲尼新意，然則前三年魯史皆書公在，仲尼去之。仲尼所以不于此先書公在鄆與乾侯者，所以非公之妄，妄伐季氏，且明過謬猶可掩。此年書者，自是鄆人潰叛云云。此年云「非公，且徵過」；三十一年云「言不能外內」；三十二年云「言不能外內，又不能用其人」，每歲發傳，言公之罪也。
　　○注「徵明」至「所在」。
　　○正義曰：不先書鄆與乾侯，一事之中有兩種之意。一者，非責公之妄；一者，明公過謬猶可掩也。非責公之妄者，以君舉必書，公在乾侯與鄆，臣子當委曲詳錄，今輕略不記，似若不足可錄然，所以非責公之妄也。明公過謬猶可掩者，被臣所逐，出居于外，若顯然書之，則恥惡尢甚，故隱而不書，猶若在國，欲明公過謬之失尚可容掩也。此以徵為明，明公過可掩也。襄二十八年傳云：「王人來告喪。問崩日，以甲寅告。故書之，以徵過。」徵，亦為明，明告喪者之過也。彼言徵，審也。審其事知無他故，以明其過失也。服虔云：非公且徵過。昭公無道，久在外，季氏非公，不肯釋言公在某地，《春秋》之義亦以不書徵季氏之過。此年書者，公不得入晉，外內有困辱，季氏閔而釋之，所謂事君如在國。案明年傳云「言不能外內」。又明年傳文「言不能外內，又不能用其人」。皆是傳說經意，非責昭公，不是季氏非公也。即如服言，往前季氏非公，不肯釋公所在，此年以後，方始閔而釋之，所謂事君如在國，則往前未釋之時不如在國矣，二十七年扈之會，范獻子何以已言季氏「事君如在國」也？季氏奪公鄆邑，與公交戰，行貨齊晉，使不納公。禱于煬宮，求君不入。及其死也，猶欲絕其兆域，加之惡諡，閔公之事復安在乎？


上一篇　下一篇 