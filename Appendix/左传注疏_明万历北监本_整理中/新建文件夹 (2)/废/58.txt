總目 > 儒藏 > 春秋 > 春秋左傳正義 > 春秋左傳正義058
　　○正義曰：十七年傳云：「火出于夏為三月，于商為四月，于周為五月。」此云「火出而畢賦」，謂以火出而後賦之，以火出為始也。《周禮》云「夏頒冰」，為正歲之夏，即四月是也，故杜兼言四月。
　　自命夫命婦，至于老疾，無不受冰。老，致仕在家者。山人取之，縣人傳之，山人，虞官。縣人，遂屬。
　　○傳，直專反。 
　　[疏]注「山人」至「遂屬」。
　　○正義曰：《周禮》「山虞掌山林之政令」，知山人虞官也。《周禮》「五縣為遂」，是縣為遂之屬也。
　　輿人納之，隸人藏之。輿、隸，皆賤官。
　　○輿音余。夫冰以風壯，冰因風寒而堅。
　　○壯，側亮反。而以風出。順春風而散用。其藏之也周，周，密也。其用之也徧，及老疾。
　　○徧音遍。則冬無愆陽，愆，過也。謂冬溫。
　　○愆，起虔反。夏無伏陰，伏陰，謂夏寒。春無淒風，淒，寒也。
　　○淒，七西反。秋無苦雨，霖雨為人所患苦。
　　○霖音林。 
　　[疏]注「霖雨為人所患苦」。
　　○正義曰：《詩》云「以祈甘雨」，此云「苦雨」。雨水一也，味無甘苦之異，養物為甘害物為苦耳。《月令》云：「孟夏行秋令，則苦雨數來，五谷不滋。」是霖雨為人所患，謂之「苦」也。鄭玄云：「申之氣乘之，苦雨、白露之類，時物得而傷也。」
　　雷出不震，震，霆也。
　　○霆音亭，又音挺，又亭佞反。 
　　[疏]注「震霆也」。
　　○正義曰：《說文》云：「震，劈歷震物者。」《釋天》云：「疾雷為霆霓。」郭璞云：「雷之急激者謂劈歷。」則霆是震之別名。「雷出不震」，言有雷而不為霹靂也。下云「雷不發而震」，言無雷而有霹靂也。
　　無菑霜雹，癘疾不降，癘，惡氣也。
　　○菑音災，下同。癘音例。 
　　[疏]「無菑」至「不降」。
　　○正義曰：霜雹即是菑。言無此菑害之霜雹也。寒暑失時，則民多癘疾。癘疾，天氣為之，故云「降」也。
　　民不夭札。短折為夭，夭死為札。
　　○札，側八反，一音截，《字林》作壯列反。 
　　[疏]注「短折」至「為札」。
　　○正義曰：《洪范》「六極：一曰凶短折」。孔安國曰：「短未六十，折未三十。」是短折為少夭之名也。《周禮 膳夫》「大札則不舉」。鄭玄云：「夭札，疫癘也。」謂遭疫癘而夭死也。癘疾，謂民病。夭札，謂人死。故云「夭死為札」。
　　今藏川池之冰，棄而不用。既不藏深山窮谷之冰，又火出不畢賦，有余則棄之。風不越而殺，雷不發而震。越，散也。言陰陽失序，雷風為害。
　　○殺，如字，又色界反，徐色例反。 
　　[疏]「風不」至「而震」。
　　○正義曰：風不以理舒散，而暴疾殺物；雷不徐緩動發，而震擊為害。
　　雹之為菑，誰能御之？《七月》之卒章，藏冰之道也。」《七月》，《詩 豳風》。卒章曰：「二之日鑿冰沖沖」，謂十二月鑿而取之。「三之日納于凌陰」，凌陰，冰室也。「四之日其蚤，獻羔祭韭」，謂二月春風，蚤開冰室，以薦宗廟。
　　○豳，彼貧反。鑿，在洛反。沖沖，直忠反。凌，陵証反，一音陵。蚤音早。 
　　[疏]注「七月」至「宗廟」。
　　○正義曰：《凌人》：「十二月，令斬冰。」《月令》十二月令取冰，當是即以其月納于凌室也。《詩》言「三之日納于凌陰」，即是正月矣。不以鑿冰之月即納之者，鄭玄云：「豳土晚寒，可以正月納冰。」言由晚寒故也。上言將欲頒賦，「公始用之」，知蚤開冰室，唯薦宗廟。何休《膏肓》難此云：「《春秋》書『雹』，以為政之所致，非由冰也。若今朝廷藏冰，亦不于深山窮谷，何故或無雹？天下郡縣皆不藏冰，何故或不雹？若言有之于古者，必有驗于今。此其不合于義，失天下相與之意。」鄭玄箴之曰：「雨雹，政失之所致，是固然也。國之失政，君子知其大者，其次知其小者。藏冰之禮，凌人掌之，《月令》載之，豳詩歌之，此獨非政與？故其小者耳。夫深山窮谷，固陰沍寒，極陰之處，冰凍所聚，不取其冰，則氣畜不洩，結滯而為伏陰。凡雨水，陽也。雪雹，陰也。雨水而伏陰薄之，則凝而為雹。雨雪而愆陽薄之，則合而為霰。申豐見時失藏冰之禮而有雹，推之陰陽，知此伏陰所致，亦聖人之寓言也。詳載其言者，以著藏冰之禮，不可廢耳。」炫謂鄭言是也。申豐寄言于此，以諫失政，其雹不是盡由冰也。
　　夏，諸侯如楚，魯、衛、曹、邾不會。曹、邾辭以難，公辭以時祭，衛侯辭以疾。如子產言。
　　○難，乃旦反。 
　　[疏]「邾不會」。正義曰：宋之盟，邾、滕為私屬，不許交相見。而楚召邾、滕使從會者，邾、滕自欲辟役，不在宋盟，又晉合諸侯，常列于會，襄二十九年城杞，三十年會于澶淵，邾、滕皆在。楚知其事，故使召之。此申之會，滕至而邾不至。
　　鄭伯先待于申。自楚先至會地。六月，丙午，楚子合諸侯于申。椒舉言于楚子曰：「臣聞諸侯無歸禮，以為歸。今君始得諸侯，其慎禮矣。霸之濟否，在此會也。夏啟有鈞台之享，啟，禹子也。河南陽翟縣南有鈞台陂，蓋啟享諸侯于此。
　　○夏啟，戶雅反，注仿此。鈞音均。陂，彼宜反。商湯有景亳之命。河南鞏縣西南有湯亭，或言亳即偃師。
　　○亳，步各反。鞏，九勇反。周武有孟津之誓，將伐紂也。
　　○孟，本又作「盟」，音孟。成有岐陽之蒐，周成王歸自奄，大蒐于岐山之陽。岐山在扶風美陽縣西北。
　　○岐，其宜反。蒐，所求反。康有酆宮之朝，酆，在始平鄠縣東，有靈台，康王于是朝諸侯。
　　○酆，芳弓反。穆有涂山之會，周穆王會諸侯于涂山。涂山在壽春東北。 
　　[疏]「夏啟」至「之會」。
　　○正義曰：此六王之事，唯周武王孟津之誓，《尚書》有其事，武王伐殷，作《泰誓》三篇是也。其余五者，皆書傳無文，不能知其本末。
　　○注「周成」至「西北」。
　　○正義曰：《書 序》云：「成王歸自奄，在宗周，誥庶邦，作《多方》。」其經云：「告爾四國多方。」則于時諸侯大集，故謂「岐陽之蒐」，在此時也。
　　齊桓有召陵之師，在僖四年。
　　○召，上照反。晉文有踐土之盟。在僖二十八年。君其何用？宋向戌、鄭公孫僑在，諸侯之良也，君其選焉。」選擇所用。
　　○向，舒亮反。戌音恤。僑，其驕反。王曰：「吾用齊桓。」用會召陵之禮。 
　　[疏]「吾用齊桓」。
　　○正義曰：用會召陵之禮，出自王意也。服虔云：「召陵之役，齊桓退舍以禮。楚靈王今感其意，是以用之。」
　　王使問禮于左師與子產。左師曰：「小國習之，大國用之，敢不薦聞。」言所聞，謙示所未行。獻公合諸侯之禮六。其禮六儀也。宋爵公，故獻公禮。 
　　[疏]注「其禮六儀」。正義曰：以言「禮六」，故言「其禮六儀」。當是會上有此六儀，不知六者何謂也。
　　子產曰：「小國共職，敢不薦守。」獻伯、子、男會公之禮六。鄭，伯爵，故獻伯、子、男會公之禮。其禮同，所從言之異。
　　○共音恭。守，手又反。 
　　[疏]注「鄭伯」至「之異」。
　　○正義曰：杜知「其禮同，所從言之異」者，以左師獻公合諸侯之禮六，子產獻伯子男會公之禮六，若其各異，凡十二禮。下椒舉云「禮吾所未見者六焉」，故知其禮同也。于公言之，云「合諸侯之禮」，于伯子男言之，云「會公之禮」，是所從言之異。
　　君子謂「合左師善守先代，子產善相小國」。王使椒舉侍于後，以規過。規正二子之過。
　　○相，息亮反。卒事，不規。王問其故，對曰：「禮，吾未見者有六焉，又何以規？」左師、子產所獻六禮，楚皆未嘗行。宋大子佐後至，王田于武城，久而弗見。椒舉請辭焉。請王辭謝之。王使往曰：「屬有宗祧之事于武城，言為宗廟田獵。
　　○屬，章玉反，適也。祧，他彫反。為，于偽反。 
　　[疏]「武城」。
　　○正義曰：《土地名》：「楚之武城在南陽宛縣北也。魯之武城在泰山南武城縣也，有澹台子羽塚。」
　　寡君將墮幣焉，敢謝後見。」恨其後至，故言將因諸侯會，布幣乃相見。經並書「宋太子佐」，知此言在會前。
　　○墮，許規反，布也，服云輸也。見如字，又賢遍反。 
　　[疏]「將墮幣焉」。
　　○正義曰：杜唯云「將因諸侯會，布幣乃相見」，不解墮之義。案：隱六年《公羊傳》：「鄭人來輸平。輸平者何？輸平，猶墮成也。」然則墮是輸之義也。朝聘之禮，客必致幣于主。據主則為受，據客則為輸。襄三十一年傳，子產論幣云：「其輸之，則君之府實也。非薦陳之，不敢輸也。」是謂布幣為輸幣也。言將待輸幣之時，乃相見。見既在後，故遣我來，敢謝後見也。服虔云，墮，輸也。言將輸受宋之幣于宗廟。案：《禮》之享幣，皆令宰受，不以薦宗廟，雖訓為輸，義不當也。
　　徐子，吳出也，以為貳焉，故執諸申。言楚子以疑罪執諸侯。楚子示諸侯侈。自奢侈。椒舉曰：「夫六王二公之事，六王：啟、湯、武、成、康、穆也。二公：齊桓、晉文。皆所以示諸侯也，諸侯所由用命也。夏桀為仍之會，有緍叛之；仍、緍，皆國名。
　　○仍，而承反。緍，亡巾反。商紂為黎之蒐，東夷叛之；黎，東夷國名。
　　○力兮反。周幽為大室之盟，戎狄叛之。大室，中岳。皆所以示諸侯汏也，諸侯所由棄命也。今君以汏，無乃不濟乎？」王弗聽。子產見左師曰：「吾不患楚矣。汏而愎諫，愎，很也。汏音泰。愎，皮逼反。很，胡懇反。不過十年。」左師曰：「然。不十年侈，其惡不遠，遠惡而後棄。惡及元方，則人棄之。善亦如之，德遠而後興。」為十三年楚弒其君傳。 
　　秋，七月，楚子以諸侯伐吳。宋大子、鄭伯先歸。經所以更敘諸侯也。時晉之屬國皆歸，獨言二國者，鄭伯久于楚，宋大子不得時見，故慰遣之。
　　○見，賢遍反，又如字。宋華費遂、鄭大夫從。從伐吳，以答見慰。
　　○費，扶味反。從，才用反，注同。使屈申圍朱方，朱方，吳邑，齊慶封所封也。屈申，屈盪之子。
　　○屈，居忽反。八月，甲申，克之。執齊慶封而盡滅其族。慶封以襄二十八年奔吳。八月無甲申，日誤。 
　　[疏]「八月甲申」。
　　○正義曰：《長歷》推此年七月已未朔，二十六日得甲申。八月己丑朔，其月無甲申。而傳上有七月，下有九月，月不容誤，故知日誤。
　　將戮慶封。椒舉曰：「臣聞無瑕者可以戮人。慶封惟逆命是以在此，逆命是以在此謂性不恭順。其肯從于戮乎？言不肯默而從戮。播于諸侯，焉用之？」播，揚也。
　　○播，坡佐反。徐云：字或作「幡」，敷袁反。焉，于虔反。王弗聽，負之斧鉞，以徇于諸侯。使言曰：「無或如齊慶封，弒其君，弱其孤，以盟以其大夫。」齊崔杼弒君，慶封其黨也，故以弒君罪責之。
　　○鉞音越。徇，似俊反。杼，直呂反。 
　　[疏]「弱其孤」。
　　○正義曰：崔杼弒莊公，立其弟景公。孤，謂景公也。以其幼小，輕弱之。
　　慶封曰：「無或如楚共王之庶子圍，弒其君兄之子麇而代之，以盟諸侯。」王使速殺之。遂以諸侯滅賴。賴子面縛銜璧，士袒輿櫬從之，造于中軍。中軍，王所將。
　　○共音恭。麇，九倫反。袒音但。輿櫬，所覲反，棺也。造，七報反。將，子匠反，下「將帥」同。 
　　[疏]「以盟諸侯」。
　　○正義曰：靈王即位以來，經傳不見與諸侯盟事。蓋楚子自與屬楚諸侯私盟，不告魯，而慶封知之。
　　王問諸椒舉。對曰：「成王克許，在僖六年。許僖公如是，王親釋其縛，受其璧，焚其櫬。」王從之從舉言。
　　○縛，如字，舊扶臥反。遷賴于鄢。鄢，楚邑。
　　○鄢，于晚反，又于建反。楚子欲遷許于賴，使斗韋龜與公子棄疾城之而還。為許城也。韋龜，子文之玄孫。
　　○為，于偽反。申無宇曰：「楚禍之首，將在此矣。召諸侯而來，伐國而克，城竟莫校，謂築城于外竟，諸侯無與爭。
　　○竟音境，注同。爭，爭斗之爭。王心不違，民其居乎？言將有事，不得安也。民之不處，其誰堪之？不堪王命，乃禍亂也。」 
　　九月，取鄫，言易也。莒亂，著丘公立而不撫鄫，鄫叛而來，故曰取。凡克邑不用師徒曰取。著丘公，去疾也。不書奔者，潰散而來，將帥微也。重發例者，以通叛而自來。
　　○易，以鼓反。著，直居反，徐直據反。去，起呂反。潰，戶對反。帥，所類反。重，直用反。 
　　鄭子產作丘賦。丘，十六井，當出馬一匹，牛三頭。今子產別賦其田，如魯之田賦。田賦在哀十一年。 
　　[疏]注「丘十」至「一年」。
　　○正義曰：「丘，之十六井，當出馬一匹，牛三頭。」《司馬法》之文也。服虔以為「子產作丘賦者，賦此一丘之田，使之出一馬三牛，復古法耳。丘賦之法，不行久矣。今子產復修古法，民以為貪，故謗之」。案：春秋之世，兵革數興，鄭在晉、楚之間，尤當其劇，正當重于古，不應廢古法也。若往前不修此法，豈得全無賦乎？故杜以為今子產于牛馬之外，別賦其田，如魯之田賦。田賦在哀十一年。彼注云：「丘賦之法，因其田財，通出馬一匹，牛三頭。」今欲別其田及家財，各為一賦，故言「田賦」。然則，此與彼同賦斂家資，使出牛馬，又別賦其田，使之出粟，若今輸租，更出馬一匹、牛三頭。是一二出兩丘之稅。案：《周禮》有「夫徵、家行」。夫徵，謂出稅；家徵，謂出車徒、給徭役。此牛馬之屬，則《周禮》之家徵也。其夫征，十一而稅，是與家徵別也。
　　國人謗之，謗，毀也。曰：「其父死于路，謂子國為尉氏所殺。己為蠆尾。謂子產重賦，毒害百姓。
　　○蠆，敕邁反。以令于國，國將若之何？」子寬以告。子寬，鄭大夫。子產曰：「何害？苟利社稷，死生以之。以，用也。且吾聞為善者不改其度，故能有濟也。民不可逞，度不可改。度，法也。《詩》曰：『禮義不愆，何恤于人言？』逸《詩》。子產自以為權制濟國，于禮義無愆。吾不遷矣。」遷，移也。渾罕曰：「國氏其先亡乎！渾罕，子寬。
　　○渾，矢溫反。罕，徐許但反。君子作法于涼，其敝猶貪。涼，薄也。
　　○音良，徐音亮。作法于貪，敝將若之何？言不可久行。姬在列者，在列國也。蔡及曹、滕，其先亡乎！逼而無禮。蔡逼楚，曹、滕逼宋。鄭先衛亡，逼而無法。逼晉、楚。 
　　[疏]「姬在」至「衛亡」。
　　○正義曰：渾罕意譏子產，將言鄭之先亡，故遂博言諸國亡之先後。杜據《世本》、《史記》作《世族譜》，說諸國滅亡之年。此下十一年楚滅蔡，十三年蔡復封。《春秋》後二世十八年而楚滅蔡也，哀八年宋滅曹也。滕以《春秋》後六世而齊滅之。鄭在《春秋》後五世九十一年，韓滅鄭。衛在《春秋》後十一世二百五十八年，而秦滅衛也。據蔡之前亡，則渾罕之言，終亦驗矣。
　　政不率法，而制于心。民各有心，何上之有？」子產權時救急，渾罕譏之正道。 
　　冬，吳伐楚，入棘、櫟、麻，棘、櫟、麻，皆楚東鄙邑。譙國酇縣東北有棘亭，汝陰新蔡縣東北有櫟亭。
　　○櫟，力狄反，徐又失灼反。酇，才汗反。 
　　[疏]注「棘櫟」至「櫟亭」。
　　○正義曰：吳來伐楚，入此三邑，知此三邑皆楚之東鄙，故疑新蔡縣東北有櫟亭者，是此櫟亭也，鄭有櫟邑者，則河南陽翟縣也。
　　以報朱方之役。朱方役在此年秋。楚沈尹射奔命于夏汭，夏汭，漢水曲入江，今夏口也。吳兵在東北，楚盛兵在東南，以絕其後。
　　○尹射，食夜反，又食亦反，一音夜。夏，戶雅反。夏汭，如銳反。咸尹宜咎城鍾離，宜咎本陳大夫，襄二十四年奔楚。
　　○葴，之林反。咎，其九反。薳啟疆城巢，然丹城州來。然丹，鄭穆公孫，襄十九年奔楚。
　　○薳，于委反。彊，其良反，又居良反。東國水，不可以城，彭生罷賴之師。彭生，楚大夫。罷斗韋龜城賴之師。
　　○罷，皮買反，徐甫綺反。 
　　初，穆子去叔孫氏，及庚宗，成十六年辟僑如之難奔齊。庚宗，魯地。
　　○難，乃旦反。遇婦人，使私為食而宿焉。問其行，告之故，哭而送之。婦人聞而哭之。適齊，娶于國氏，國氏，齊正卿，姜姓。
　　○娶，七住反。生孟丙、仲壬。夢天壓已，弗勝。穆子夢也。
　　○壓，于甲反，又于輒反。勝音升，下同。顧而見人，黑而上僂，上僂，肩亻區。
　　○僂，力主反。亻區，紆甫反。深目而豭喙，口象豬。
　　○豭音加。喙，許穢反。號之曰：「牛！助余！」乃勝之。旦而皆召其徒，無之。徒，從者。
　　○號，胡到反，一音戶刀反，下同。從，才用反。且曰：「志之。」志，識也。
　　○識，申志反，一音式。及宣伯奔齊，饋之。宣伯，僑如，穆子之兄。成十六年奔齊，穆子饋宣伯。
　　○饋，求位反，餉也。宣伯曰：「魯以先子之故，先子，宣伯先人。將存吾宗，必召女。召女何如？」對曰：「原之久矣。」言兄始為亂，己則有今日之願，蓋忿言。
　　○女音汝，下同。魯人召之，不告而歸。既立，在齊生孟丙、仲壬。魯召之，立為卿，襄二年始見經。
　　○見，賢遍反，下「接見」同。所宿庚宗之婦人，獻以雉。獻穆子。問其姓，問有子否。
　　○「問其姓」，女生曰姓。姓謂子也。對曰：「余子長矣。能奉雉而從我矣。」襄二年，豎牛五六歲。
　　○長，丁丈反，下同。奉，芳勇反。 
　　[疏]「襄二」至「六歲」。
　　○正義曰：穆子還魯，傳無歸歲。襄二年始見于經，疑是其年新還也。成十六年傳云：「子叔聲伯使叔孫豹請逆于晉師。」于時豹猶在魯，疑其因使而遂奔齊。蓋自鄭過魯而去，故得宿于庚宗。成十六年出奔，襄二年始還，凡經五年，故豎牛五六歲，能奉雉也。計豎牛至襄二年，四歲也。杜言「五六歲」者，豎牛見穆子，未必即以還年見之。
　　召而見之，則所夢也。未問其名，號之曰「牛」，曰：「唯。」皆召其徒，使視之，遂使為豎。豎，小臣也。傳言從夢未必吉。
　　○唯，維癸反，徐以水反。唯，應辭，猶<口爾>也。豎，上注反。 
　　[疏]「曰唯」。
　　○正義曰：《曲禮》云：「父召無諾，先生召無諾，唯而起。」鄭玄云：「應辭，唯恭于諾。」
　　有寵，長使為政。為家政。公孫明知叔孫于齊，公孫明，齊大夫子明也。與叔孫相親知。歸，未逆國姜，子明取之。國姜，孟仲母。
　　○取，七住反，又如字。故怒其子，長而後使逆之。子，孟丙、仲壬。 
　　[疏]「故怒」至「逆之」。
　　○正義曰：怒者，怒其妻也。忿其母，遂及其子。其子在齊成長而後逆之歸魯，非謂逆其妻也。
　　田于丘蕕，丘蕕，地名。
　　○蕕音由。遂遇疾焉。豎牛欲亂其室而有之，強與孟盟，不可。欲使從己，孟不肯。
　　○強，其文反，下同。 
　　[疏]「強與孟盟」。
　　○正義曰：孟雖適妻之子，叔孫未立為嗣。豎牛欲亂其室，望已有之，未應即欲為適，使孟事已。強與盟者，欲其與已同心，使已得專恣耳。
　　叔孫為孟鍾，曰：「爾未際，際，接也。孟朱與諸大夫相接見。
　　○為，于偽反，又如字。 
　　[疏]注「際接」至「接見」。
　　○正義曰：《釋詁》云：「際、接，捷也。」郭璞曰：「捷，謂相接續也。」大夫將立適子，必須接見同寮。季武子立紇，飲大夫酒，是其事也。孟丙未與大夫交接，故為之作鍾，因落鍾令與相見。
　　饗大夫以落之。」以豭豬血釁鍾曰落。
　　○釁，許覲反。 
　　[疏]注「以豭」至「曰落」。
　　○正義曰：《說文》云：「釁，血祭也。」《雜記》釁廟之禮云：「雍人舉羊升屋自中，中屋南面，刲羊血流于前。」是釁祭之法，以血澆落之，知落之即是釁也。《雜記》又曰：「凡宗廟之器，其名者，成則釁之以豭豚。」是知以豭豬之血也。記稱宗廟之器成乃釁以豭豚，此叔孫為孟作鍾，非是宗廟之器，亦釁之者，《周禮 小子》職曰：「釁邦器，及軍器」。鄭玄云：「邦器謂禮樂之器，及祭器之屬。」此鍾是禮樂之器，故釁也。
　　既具，饗禮具。使豎牛請日。請饗日。 
　　[疏]「使豎牛」。
　　○正義曰：孟不自請，使豎牛者，《內則》云：「由命士以上，父子皆異宮。」鄭玄云：「異宮者，崇敬也。」以其異宮，故使豎牛。
　　入弗謁，謁，白也。出命之日。詐命日。及賓至，聞鍾聲。牛曰：「孟有北婦人之客。」北婦人，國姜也。客謂公孫明。怒，將往，牛止之。賓出，使拘而殺諸外。殺孟丙。
　　○拘音俱。牛又強與仲盟，不可。仲與公御萊書觀于公，萊書，公御士名。仲與之私游觀于公宮。
　　○萊書，音來，人姓名。觀，古亂反，注同，又如字。公與之環，賜玉環。使牛入示之。示叔孫。入不示，出命佩之。牛謂叔孫：「見仲而何？」而何，如何。
　　○見，賢遍反，下及注「杜洩見」同。叔孫曰：「何為？」怪牛言。曰：「不見，既自見矣，言仲已自往見公。公與之環而佩之矣。」遂逐之，奔齊。疾急，命召仲。牛許而不召。杜洩見，告之饑渴，授之戈。杜洩，叔孫氏宰也。牛不食叔孫，叔孫怒，欲使杜洩殺之。
　　○洩，息列反。食音嗣。對曰：「求之而至，又何去焉？」言求食可得，無為去豎牛。蓋杜洩力不能去，設辭以免。
　　○去，起呂反，注及下同。豎牛曰：「夫子疾病，不欲見人。」使寘饋于個而退。寘，置也。個，東西廂。
　　○寘，之豉反，本或作「奠」。個，古賀反，謂廂屋。廂本作「箱」，息羊反。 
　　[疏]「牛謂」至「見矣」。
　　○正義曰：而、如同是語辭，故注云「而何，如何」。牛謂叔孫曰：「以仲見君何？問何故以仲見君也。叔孫怪其語，故曰：何為？牛曰：不將仲見君乎？若不將見，則既自見君矣。言不待父命，所以怒叔孫也。大夫立子為適，必自見之于君。宣十四年申舟見犀而行，定六年樂祁見溷而行，是其事也。或曰：豎牛謂叔孫曰：今將仲見君，其事如何？叔孫以已見病，故怪之曰何為。以不同。
　　○注「寘置」至「西廂」。
　　○正義曰：禮，置器物于地，皆謂之寘，是寘為置也。《月令》「天子居左個、右個」，是個為東西廂也。
　　牛弗進，則置虛命徹。寫器令空，示若叔孫巳食，命去之。
　　○令，力呈反。十二月，癸丑，叔孫不食。乙卯卒。三日絕糧。牛立昭子而相之。昭子，豹之庶子，叔孫婼也。
　　○相，息亮反。婼，敕略反。公使杜洩葬叔孫。豎牛賂叔仲昭子與南遺，昭子，叔仲帶也。南遺，季氏家臣。
　　○賂音路。使惡杜洩于季孫而去之。憎洩不與己同志。
　　○惡，烏路反。杜洩將以路葬，且盡卿禮。路，王所賜叔孫車。南遺謂季孫曰：「叔孫未乘路，葬焉用之？且塚卿無路，介卿以葬，不亦左乎？」塚卿，謂季孫。介，次也。左，不便。
　　○葬焉，于虔反，下「將焉用」同。介音界。左，如字，注同，舊音佐。便，婢面反。季孫曰：「然。」使杜洩舍路。舍，置也。
　　○舍，式夜反，注同，或音舍。不可。曰：「夫子受命于朝，而聘于王，在襄二十四年，夫子，謂叔孫。王思舊勳而賜之路，感其有禮，以念其先人。復命而致之君，豹不敢自乘。君不敢逆王命，而復賜之，使三官書之。吾子為司徒，實書名。謂季孫也。書名，定位號。
　　○複，扶又反。夫子為司馬，與工正書服。謂叔孫也。服，車服之器，工正所書。孟孫為司空，以書勳。勳，功也。 
　　[疏]「吾子」至「書勳」。
　　○正義曰：杜洩是叔孫家臣，故稱己君為夫子。工正是司馬之屬官也。季、孟亦有屬官，共書其事。但季、孟身在，不假言屬。以叔孫已亡，取屬官為徵，故兼言之。所以司徒書名者，《周禮》：「大司徒掌十二教，十有一曰以賢制爵；十有二日以庸制祿。」故司徒書名，定位號也。「司馬興工正書服」者，《周禮 夏官 司馬》其屬有司士，掌群臣之政，亦以德爵，以功詔祿。工正雖不屬司馬，掌作車服，故與司馬書服也。案：《周禮》，司勳屬夏官。今司空書勳者，春秋之時，又是諸侯之法，不可盡與禮同。
　　今死而弗以，是棄君命也。書在公府而弗以，是廢三官也。若命服，生弗敢服，死又不以，將焉用之？」乃使以葬。季孫謀去中軍，豎牛曰：「夫子固欲去之。」誣叔孫以媚季孫。
　　○媚，眉冀反。 
　　[疏]注「誣叔」至「季孫」。
　　○正義曰：季孫因叔孫之弱，欲四分公室，己取其二，故謀去中軍。豎牛云：夫子固欲去之。是誣叔孫以媚季孫。 



卷四十三 昭五年，儘六年 

　卷四十三 昭五年，儘六年 
　　【經】五年，春，王正月，舍中軍。（襄十一年始立中軍。
　　○舍音舍，傳同。） 
　　楚殺其大夫屈申。書名，罪之。 
　　公如晉。 
　　夏，莒牟夷以牟婁及防、茲來奔。城陽平昌縣四南有防亭。姑幕縣東北有茲亭。
　　○牟，亡侯反。幕，亡博反。 
　　秋，七月，公至自晉。 
　　戊辰，叔弓帥師敗莒師于蚡泉。蚡泉，魯地。
　　○蚡，扶粉反。 
　　秦伯卒。無傳。不書名，未同盟。 
　　冬，楚子、蔡侯、陳侯、許男、頓子、沈子、徐人、越人伐吳。 
　　【傳】五年，春，王正月，舍中軍，卑公室也。（罷中軍。季孫稱左師，孟氏稱右師，叔孫氏則自以叔孫為軍名。） 
　　[疏]「舍中軍卑公室也」。
　　○正義曰：襄十一年初作三軍，十二分其國民，三家得七，公得五。國民不盡屬公，公室已是卑矣。今舍中軍，四分公室，三家自取其稅，減已稅以貢于公，國民不復屬于公，公室瀰益卑矣。是「舍中軍」者，三家所以卑弱公室也。作中軍，卑公室之漸；舍中軍，卑公室之極。初作云「作三軍」，今不云「舍三軍」者，初云「作」者，舊有二軍，今更增一軍，人數不足，故總皆渾破，各毀其乘，足成三軍，故云「作三軍」。此則唯舍中軍之眾，屬上下二軍，其上下二軍依舊不動，故唯云「舍中軍」也。劉炫云：「四分公室，制法別耳。還作三軍，不得言舍三軍。」
　　○注「罷中」至「軍名」。
　　○正義曰：魯之軍名，傳無其號。晉作三軍為上、中、下，則魯之三軍亦當然也。其廢中軍之後，上下二軍分為四分。哀十一年，齊帥伐魯，傳稱「孟子孺洩帥右師，冉求帥左師」。冉求，季氏宰也。又言「叔孫武叔退而蒐乘」，更無別稱，知自以叔孫為軍名也。
　　毀中軍于施氏，成諸臧氏。季孫不欲親其議，敕二家會諸大夫發毀置之計，又取其令名。
　　○臧，子郎反。 
　　[疏]注「取其令名」。
　　○正義曰：「取其令名」者，季孫實欲自厚，令諸大夫議論，似若已之不與，取其令善廉絜之名也。劉炫以為：「施者，舍也。臧者，善也。成諸臧氏，取其令名也。其二家謂叔、孟，非謂施、臧二氏也。」
　　初作中軍，三分公室而各有其一。三家各有一軍家屬。季氏盡徵之，無所入于公。叔孫氏臣其子弟，以父兄歸公。孟氏取其半焉。復以子弟之半歸公。
　　○複，扶又反。 
　　[疏]「初作」至「半焉」。
　　○正義曰：將述其舍，倒本其初。「初作中軍」，謂襄十一年也。「三分公室，而各有其一」，民皆分屬三家，就中減以與公，令公自稅取也。「季氏盡徵之」，不減入于公，令盡屬于已也。「叔孫氏臣其子弟」，明其更有父兄。以一家之內，有此四品，叔孫氏則以父兄之稅入公，子弟之稅入己。總率所屬之人，悉皆如此。若總計父兄之數不足，以子弟添父兄。若子弟不足，以父兄添子弟，大率半屬于巳。「以父兄歸公」者，尊公室也。孟氏則于子弟之中，而取其半。于一家之內，或取其子，或取其弟，大率而言，三分歸公，一分入已也。或以為其軍分為四分，假以父兄子弟四分托之。若以假托為言，何得云「若子若弟」？直云叔孫氏兩分歸公，兩分入已；孟氏三分歸公，一分入已，于文簡略，其事易知，何須以父兄子弟虛為假訁狂？故知不然也。魯之三卿，李彊孟弱，縱使如此差之，季氏猶應以一分歸公，言「儘徵之」者，季氏專恣也。
　　及其舍之也，四分公室，季氏擇二，簡擇取二分。
　　○二分，扶運反，或如字。 
　　[疏]「及其」至「擇二」。
　　○正義曰：季氏因叔孫家禍，退之使同于孟孫。獨取其半，為專已甚，又擇取善者，是專之極。故傳言「擇二」以見之。
　　二子各一，皆盡徵之，而貢于公。國人盡屬三家，三家隨時獻公而已。以書使杜洩告于殯，告叔孫之柩。
　　○殯，必刃反。柩，其又反。曰：「子固欲毀中軍，既毀之矣，故告。」杜洩曰：「夫子唯不欲毀也，故盟諸僖閎，詛諸五父之衢。」皆在襄十一年。
　　○閎音宏。詛，側慮反。衢，其俱反。受其書而投之，投，擲也。
　　○擲，直亦反。帥士而哭之。痛叔孫之見誣。叔仲子謂季孫曰：「帶受命于子叔孫曰，葬鮮者自西門。」不以壽終為鮮。西門，非魯朝正門。
　　○鮮音仙，徐息淺反，注同。壽音授。 
　　[疏]注「不以」至「正門」。
　　○正義曰：叔孫餓死，而帶言「葬鮮」，知不得以壽終者，名之為「鮮」，言年命鮮少也。叔仲帶得以此言告季孫，則季孫知豎牛餓殺叔孫矣。而不討者，季孫利其禍，而已得專，故舍之而不討也。杜洩云「卿喪自朝」，知西門非正門。
　　季孫命杜洩。命使從西門。杜洩曰：「卿喪自朝，魯禮也。從生存朝覲之正路。 
　　[疏]注「從生」至「正路」。
　　○正義曰：服虔云：「言卿葬，三辭于朝，從朝出正門。卿佐，國之楨榦，君之股肱，必過于朝，重之也。」案：《檀弓》云：「君為大夫，將葬，弔于宮；及出，命引之，三步則止。如是三，君退。」是君當就家視之，無造君朝之禮。且杜洩不欲從西門所競道路耳，假令自朝而去，猶得更從西門，不須言「自朝」也。故杜以「自朝」為「從生存朝覲之正路」。蓋以西門幽辟，故欲從正路而出南門。
　　吾子為國政，未改禮而又遷之，遷，易也。群臣懼死，不敢自也。」自，從也。既葬而行。善杜洩能辟禍。仲至自齊，聞喪而來。季孫欲立之。南遺曰：「叔孫氏厚則季氏薄。彼實家亂，子勿與知，不亦可乎？」南遺使國人助豎牛，以攻諸大庫之庭。攻仲壬也。魯城內有大庭氏之虛，于其上作庫。
　　○與音預。虛，起居反。 
　　[疏]「大庫之庭」。
　　○正義曰：十八年傳，「梓慎登大庭氏之庫」，是魯城內有大庭氏之虛。于其上作庫，謂之大庭氏之庫。此言「大庫」，明是彼也。此言「之庭」，庭是堂前地名，仲壬在此庫之庭前，豎牛就攻之。此庭非大庭也。
　　司宮射之，中目而死。豎牛取東鄙三十邑，以與南遺。取叔孫氏邑。
　　○射，食亦反。中，丁仲反。昭子即位，朝其家眾，曰：「豎牛禍叔孫氏，使亂大從，使從于亂。
　　○「使亂大從」，如字。服云：「使亂大和順之道也。」 
　　[疏]「使亂大從」。
　　○正義曰：杜云「使從于亂」，服虔云「使亂大和順之道」。
　　殺適立庶，又披其邑，將以赦罪，披，析也。謂以邑與南遺。昭子不知豎牛餓殺其父，故但言其見罪。
　　○適，丁歷反，本又作「嫡」。披，普皮反。析，星歷反。見，賢遍反。 
　　[疏]注「披析」至「見罪」。
　　○正義曰：昭子若知豎牛餓殺其父，則當顯加誅戮，不應宜以殺適立庶為大罪也。若昭子知讎不殺，則昭子有大罪矣，仲尼不宜善其不以立已為功勞也。是昭子不知豎牛餓殺其父，但言見罪，仲尼又據其見言而善之。
　　罪莫大焉。必速殺之。」豎牛懼，奔齊。孟、仲之子殺諸塞關之外，齊、魯界上關。
　　○塞，悉代反。投其首于寧風之棘上。寧風，齊地。仲尼曰：「叔孫昭子之不勞，不可能也。不以立巳為功勞，據其所言善之。時魯人不以餓死語昭子。
　　○語，魚據反。周任有言曰：『為政者不賞私勞，不罰私怨。』《詩》云：『有覺德行，四國順之。』」《詩 大雅》。覺，直也。言德行直則四方順從之。
　　○任音壬。行，下孟反，注同。初，穆子之生也，莊叔以《周易》筮之，莊叔，穆子父得臣也。遇《明夷》《離》下《坤》上，《明夷》。
　　○坤，若門反。之《謙》《艮》下《坤》上，《謙》。《明夷》初九變為《謙》。
　　○艮，古根反。 
　　[疏]「遇明夷之謙」。
　　○正義曰：《離》下《坤》上為《明夷》。《離》為日，《坤》為地。《彖》曰：「明入地中。《明夷》。」夷者，傷也。日在地中，光不外發，則為明傷也。《艮》下《坤》上為《謙》。《艮》為山。《彖》曰：「地中有山，謙。」以高下下，謙虛之義。
　　以示卜楚丘。楚丘，卜人姓名。曰：「是將行，行，出奔。而歸為子祀，奉祭祀。以讒人入，其名曰牛，卒以餒死。《明夷》日也。《離》為日。夷，傷也。日明傷。
　　○餒，奴罪反，餓也。日之數十，甲至癸。故有十時，亦當十位。自王巳下，其二為公，其三為卿。日中當王，食時當公，平旦為卿，雞鳴為士，夜半為皂，人定為輿，黃昏為隸，日入為僚，晡時為僕，日昳為台，隅中日出，闕不在第，尊王公，曠其位。
　　○皂，才早反。輿音余。僚，力彫反。晡，布吳反。昳，田結反。隅，遇俱反。 
　　[疏]「楚丘」至「餒死」。正義曰：此先略言卦意有此四事也。「是」者，是此子也。將出奔，而歸為國卿，奉子叔孫之祭祀也。並以讒人入，而其名曰牛。然此子終以餓死也。牛在國生，云以入者，去時未有，來而有之，以讒人入其家，非從外國入。既已略論此意，乃復具釋爻辭云：「明夷于飛，垂其翼；君子于行，三日不食。有攸往，主人有言。」此三辭之間，無為祀之意。但卦名《明夷》，故先推卦名，求為祀之義也。先行後歸，始得為祀。然後推演爻辭，得其行去之象，又論不食讒言之事。爻辭之內，亦無名牛，故別于《離》卦以求牛名。推演爻之三辭既訖，乃復更推卦體，以終為祀之言，故曰「其為子後」，以總結前言也。
　　○注「日中」至「其位」。
　　○正義曰：七年傳曰：「王有十日，人有十等。」彼即歷言從王至台十等之目。此傳既云「十時」、「十位」，位以王、公、卿為三，日以中、食旦為三。「日上其中」，知從中而右旋配之也。晡，謂食也。晡時謂日西食時也。日昳，謂蹉跌而下也。隅，謂東南隅也。過隅未中，故為隅中也。若據時之先後，則從旦至食，乃至于中，宜以左旋為次。今傳以配十位，從中而右旋者，以人之道，高以下為基，貴以賤為本，欲從賤而漸至于貴也。若從中左旋，則位乃漸退，非進長之義，故右旋也。
　　日上其中，日中盛明，故以當王。食日為二，公位。旦日為三。卿位。《明夷》之《謙》，明而未融，其當旦乎！融，朗也。《離》在《坤》下，日在地中之象。又變為《謙》，謙道卑退，故曰「明而未融」。日明未融，故曰「其當旦乎」。 
　　[疏]注「融朗」至「旦乎」。
　　○正義曰：明而未融，則融是大明，故為朗也。《釋言》云：「明，朗也。」樊光云：「《詩》云『高朗令終，日月光明』。是朗為大明也。」據卦，《離》下《坤》上，日在地中之象。又爻變為《謙》，《謙》是卑退之意。日未出而又卑退，故曰「明而未融」。日明未融，故曰「其當旦也」。若于《易》之《明夷》，據日入之後，故《明夷 象》云：「初登于天，照四國也。」後入于地，失則也。」此傳《明夷》據日未出前者，以日未出與日已入，皆日在地下，其明不見，故各取象為義。
　　故曰為子祀。莊叔，卿也。卜豹為卿，故知為子祀。日之《謙》當鳥，故曰『明夷于飛』。《離》為日、為鳥，《離》變為《謙》，日光不足，故當鳥。鳥飛行，故曰「于飛」。 
　　[疏]注「離為」至「于飛」。
　　○正義曰：《說卦》：「《離》為日、為雉。」雉為鳥也。《離》之一卦，為日、為鳥，日為高明，鳥為微細。今日之謙退，不得高明，下當為細，是日光不足，故當鳥也。
　　明之未融，故曰『垂其翼』。于日為未融，于鳥為垂翼。象日之動，故曰『君子于行』。《明夷》初九，得位有應，君子象也。在明傷之世，居謙下之位，故將辟難而行。
　　○應，應對之應。謙下，如字，又遐嫁反。難，乃旦反。 
　　[疏]注「明夷」至「而行」。
　　○正義曰：卦有六位，初、三、五奇數，為陽位也。二、四、上耦數，為陰位也。初與四、二與五、三與上，位相值為相應。陽之所求者陰，陰之所求者陽，陽陰相值為有應。陰還值陰，陽還值陽，為無應。《明夷》初九，陽爻在奇，是得位也。所應在四，四為陰爻，是有應也。居得位而物應之，是君子象也。初九在明傷之世，有大難也。居謙下之位，宜卑退也。以此知將辟難而行也。
　　當三在旦，故曰『三日不食』。旦位在三，又非食時，故曰「三日不食」。 
　　[疏]注「旦位」至「不食」。
　　○正義曰：位當三而時在旦，是三日象也。旦又未至食時，非食時則無可食，故曰「三日不食」也。
　　《離》，火也。《艮》，山也。《離》為火，火焚山，山敗。《離》、《艮》合體故。
　　○敗，必邁反，又如字，注同。于人為言，《艮》為言。 
　　[疏]注「艮為言」。
　　○正義曰：說卦云：「成言乎艮。」故《艮》為言也。
　　敗言為讒，為《離》所焚，故言敗。故曰『有攸往，主人有言』。言必讒也。《離》變為《艮》，故言有所往。往而見燒，故主人有言。言而見敗，故必讒言。攸音由。純《離》為牛。《易》，「《離》上《離》下，《離》，畜牝牛，吉」。故言純《離》為牛。
　　○牝，頻忍反，舊扶死反。 
　　[疏]注「易離」至「為牛」。
　　○正義曰：純離者，言上體下體皆是離也。《易 離卦》云：「畜牝牛，吉。」故言純《離》為牛。《明夷》初九，無此牛象。但《明夷》初卦，下體是《離》，故轉于純《離》之卦，求牛象也。
　　世亂讒勝，勝將適《離》，故曰其名曰牛。《離》焚山則《離》勝，譬世亂則讒勝，山焚則《離》獨存，故知名牛也。豎牛非牝牛，故不吉。《謙》不足，飛不翔，謙道沖退，故飛不遠翔。垂不峻，翼不廣，峻，高也。翼垂下，故不能廣遠。故曰其為子後乎！不遠翔，故知不遠去。 
　　[疏]「謙不」至「後乎」。
　　○正義曰：其爻辭唯云「君子于行」，無還之義。故復推此爻于鳥，為飛不用，翼不大，知其不能遠去，行必當歸，故曰「其為子後乎！」
　　吾子，亞卿也，抑少不終。」旦日，正卿之位。莊叔父子，世為亞卿，位不足以終盡卦體，蓋引而致之。 
　　楚子以屈伸為貳于吳，乃殺之。造生貳心。以屈生為莫敖，生，屈建子。使與令尹子盪如晉逆女。過鄭，鄭伯勞子盪于汜，勞屈生于菟氏。汜、菟氏，皆鄭地。
　　○過，古禾反。勞，力報反，後皆同。泛，徐扶嚴反。菟，大胡反。晉侯送女于邢丘。子產相鄭伯會晉侯于邢丘。傳言楚強，諸侯畏敬其使。
　　○相，息亮反。使，所使反。 
　　[疏]注「傳言」至「其使」。
　　○正義曰：《聘禮》云「若過邦至于竟，使次介假道，束帛將命于朝。下大夫取以入告，出許，餼之以其禮。上賓大牢，積惟芻禾」。如彼禮文，唯當餼之而已。今鄭伯親勞，是鄭畏楚也。桓三年傳例云：「凡公女嫁于敵國，公子則下卿送之。于天子，則諸卿皆行，尚公不自送。」《昏禮》，父母送女不下堂。今晉侯親送女至邢丘，是敬楚也。此兼顧上文，故云「諸侯畏敬其使」。
　　公如晉，即位而往見。
　　○見，賢遍反。自郊勞至于贈賄，往有郊勞，去有贈賄。
　　○賄，呼罪反。 
　　[疏]注「往有」至「贈賄」。
　　○正義曰：《聘禮》：「賓至于近郊，君使卿朝服，用束帛勞。」及聘事皆畢，乃去，賓遂行，舍于郊，公使卿贈如覿幣。聘既如此，朝亦當然。其朝據《大行人》，上公三勞，主國使下大夫勞于畿，卿勞于遠郊，主君自勞于近郊。其去贈賄無文。聘尚有賄，明朝亦然，但禮文不具耳。其文據公去言，故云「往有」也。贈據晉言，故云「去有」也。
　　無失禮。揖讓之禮。晉侯謂女叔齊曰：「魯侯不亦善于禮乎？」對曰：「魯侯焉知禮！」公曰：「何為？自郊勞至于贈賄。禮無違者，何故不知？」對曰：「是儀也，不可謂禮。禮所以守其國，行其政令，無失其民者也。今政令在家，在大夫。
　　○女音汝。焉，于虔反。不能取也。有子家羈，弗能用也。羈，莊公玄孫懿伯也。
　　○羈，居宜反。奸大國之盟，陵虐小國。謂伐莒取鄆。
　　○姦音干。鄆音運。利人之難，謂往年莒亂而取鄫。
　　○難，乃旦反，下及注並同。不知其私。不自知有私難。公室四分，民食于他。他，謂三家也。言魯君與民無異。 
　　[疏]「民食于他」。
　　○正義曰：言公如民然，求食于他也。其時四分公室，民皆屬三家。三家稅以貢公，公仰給食，自無食也。
　　思莫在公，不圖其終。無為公謀終始者。
　　○思，息吏反，謂群臣慮也，一音如字。為，于偽反。 
　　[疏]「思莫」至「其終」。
　　○正義曰：群臣思慮，無在公者，不為公圖謀其終，言其終必禍敗，無為謀者。
　　為國君，難將及身，不恤其所。禮之本末，將于此乎在，在恤民與憂國。而屑屑焉習儀以亟。言以習儀為急。
　　○屑屑，先結反。亟，紀力反，急也。言善于禮，不亦遠乎？君子謂：「叔侯于是乎知禮。」時晉侯亦失政，叔齊以此諷諫。
　　○諷，芳鳳反，本亦作「風」，音同。 
　　晉韓宣子如楚送女，叔向為介。鄭子皮、子大叔勞諸索氏。河南成皋縣東有大索城。
　　○介音界。大叔，音泰。索，悉洛反。大叔謂叔向曰：「楚王汏侈已甚，子其戒之！」叔向曰：「汏侈已甚，身之災也，焉能及人？若奉吾幣帛，慎吾威儀，守之以信，行之以禮，敬始而思終，終無不復。事皆可復行。
　　○焉，于虔反。從而不失儀，從，順也。敬而不失威，道之以訓辭，奉之以舊法，考之以先王，以先王之禮成其好。
　　○道音導。好，呼報反。度之以二國，度晉、楚之勢而行之。
　　○度，待洛反，注同。 
　　[疏]「奉吾」至「二國」。
　　○正義曰：朝聘之禮，享用幣帛，致國之所有。送女雖則非聘，亦以幣帛通意，故云「奉吾幣帛，慎吾威儀」也。信當守而無失，故云「守之以信」也。禮當勉力履行，故云「行之以禮」也。禮無不敬，故以敬為始也。始敬則終亦敬，終恐其惰，故云「思終」也。思終亦思始，終始無有不可復行之事，行必得禮，使皆可復行也。曲從則失儀，「從而不失儀」，不曲從也。過敬則無威，「敬而不失威」，不妄敬也。聖人教訓之辭，用之以通意，故言「道之」也。聘使舊故之法，奉承以致命，故言「奉之」也。用先王之禮，以成其交好，故言「考之」也。量二國形勢，以傳通時事，故言「度之」也。皆準事為文。
　　雖汏侈，若我何？」及楚，楚子朝其大夫曰：「晉，吾仇敵也。苟得志焉，無恤其他。今其來者，上卿、上大夫也。若吾以韓起為閽，刖足使守門。
　　○仇音求。閽音昏。刖音月，又五刮反。 
　　[疏]注「刖足使守門」。
　　○正義曰：《周禮 掌戮》云：「墨者使守門，劓者使守關，宮者使守內，刖者使守囿，髡者使守積。」則守門者，當以墨也。知不以韓起為墨者，楚子意在辱晉，必將加之重罪。墨是刑之輕者，知其必非墨也。旦欲以叔向為宮刑，明起刑亦次宮也。莊十九年傳稱「鬻拳自刖，楚人以為大閽」，知此亦是刖也。欲以叔向為司宮，為奄官之長，則韓起為閽，亦欲令為門官之長。刑若鬻拳，故以鬻拳之刑解之。
　　以羊舌肸為司宮，加宮刑。
　　○肸，詐乙反。足以辱晉，吾亦得志矣，可乎？」大夫莫對。薳啟彊曰：「可。苟有其備，何故不可？恥匹夫不可以無備，況恥國乎？是以聖王務行禮，不求恥人。朝聘有珪，珪以為信。 
　　[疏]「朝聘有珪」。
　　○正義曰：《周禮 典瑞》云：「公執桓珪，侯執信珪，伯執躬珪，子執谷璧，男執蒲璧。以朝覲宗遇會同于王，諸侯相見亦如之。」是朝有珪也。又曰：「綠珪璋璧琮，以覜聘。」是聘有珪也。聘用珪璧，其飾雖與君同，其長降君一等。《聘禮》記曰：「所以朝天子，珪與繅皆九寸。問諸侯，朱綠繅八寸。」問即聘也。鄭玄云：「九寸，上公之珪也。于天子曰朝，于諸侯曰問，記之于聘，文互相備。」鄭云「互相備」者，言諸侯相朝，與朝天子同也；遣使聘天子，與諸侯同也。彼《典瑞》及《聘禮》記聘圭八寸，據上公為文耳。公之使既降公一等，知侯伯之使，當瑑圭六寸；子男之使，當瑑璧四寸。《考工記 玉人》云：「瑑圭璋八寸，璧琮八寸，以覜聘。」亦謂上公之聘也。其實子男君臣用璧，云「朝聘有珪」者，據公侯伯言之。
　　○注「珪以為信」。
　　○正義曰：鄭玄《典瑞》注云：「人執以見曰瑞。禮神曰器。瑞，符信也。」用珪朝聘，所以為信，故執之。
　　享覜有璋，享，饗也。覜，見也。既朝聘而享見也。臣為君使執璋。
　　○覜，他吊反，徐他彫反。璋音章。享、饗，並許丈反。鄭、服皆以享為獻耳。見，賢遍反，下同。臣為，于偽反。使，所吏反。 


上一篇　下一篇 