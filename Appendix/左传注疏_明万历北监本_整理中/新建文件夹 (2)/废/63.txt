總目 > 儒藏 > 春秋 > 春秋左傳正義 > 春秋左傳正義063
　　右尹子革夕，子革，鄭丹。夕，莫見。
　　○莫音暮。見，賢遍反。王見之，去冠被舍鞭。敬大臣。
　　○去，起呂反。舍音舍。與之語曰：「昔我先王熊繹，楚始封君。
　　○繹音亦。 
　　[疏]注「楚始封君」。
　　○正義曰：此與呂級、王孫牟、燮父、禽父，杜所注者，皆是世家文也。燮父、禽父，亦王孫。傳于牟言王孫，燮、禽亦蒙之。
　　與呂級、齊太公之子丁公。
　　○級音急，本亦作伋。王孫牟、衛康叔子康伯。燮父、晉唐叔之子。
　　○燮，素協反。父音甫，下同。禽父，周公子伯禽。並事康王。康王，成王子。四國皆有分，我獨無有。四國，齊、晉、魯、衛。分，珍寶之器。
　　○分，扶問反，下及注皆同。 
　　[疏]注「四國」至「之器」。
　　○正義曰：《書 序》云：「武王既勝殷，邦諸侯，班宗彝，作分器。」《旅獒》云：「明王慎德，四夷咸賓，無有遠邇，畢獻方物，惟服食器用。王乃昭德之，致于異姓之邦，無替厥服。分寶玉于伯叔之國，時庸展親。」《魯語》云：「古者分同姓以珍玉，展親也。分異姓以遠方之職貢，使無忘服也。」是言諸侯皆得天子之分器也。定四年傳稱：分魯公以「夏后氏之璜，封父之繁弱」。分康叔以「大呂」之鍾。分唐叔以「密須之鼓」、「闕鞏」之甲，「沽洗」之鍾。其齊之所得，則無以言之。
　　今吾使人于周，求鼎以為分，王其與我乎？」對曰：「與君王哉！昔我先王熊繹，辟在荊山。在新城澐鄉縣南。
　　○辟，匹亦反。沶音市，又音示。篳路藍縷，以處草莽，跋涉山林，以事天子。唯是桃弧、棘矢，以共御王事。桃弧、棘矢，以御不祥。言楚在山林，少所出有。
　　○篳音必。藍，力甘反。縷，力主反。莽，武黨反。跋，蒲末反。共音恭。御，魚呂反。齊，王舅也。成王母，齊大公女。晉及魯、衛，王母弟也。楚是以無分，而彼皆有。今周與四國，服事君王，將唯命是從，豈其愛鼎！」王曰：「昔我皇祖伯父昆吾，舊許是宅。陸終氏生六子，長曰昆吾，少曰季連。季連，楚之祖，故謂昆吾為伯父。昆吾嘗居許地，故曰「舊許是宅」。
　　○長，丁丈反。少，詩照反。嘗，一本作曾，才能反。 
　　[疏]注「陸終」至「是宅」。
　　○正義曰：《楚世家》云：「陸終生子六人，圻剖而產焉。一曰昆吾，二曰參胡，三曰彭祖，四曰會人，五曰曹姓，六曰季連。季連，芊姓，楚其後也。」昆吾是楚之遠祖之冗也。舊許是宅，昆吾嘗居許地。許既南遷，故云「舊許是宅」。其地此時屬鄭，故云「鄭人貪賴其田，而不我與」。哀十七年傳：衛侯夢見人登昆吾之觀，北面而噪曰：「登此昆吾之虛。」杜云：「今在濮陽城中。」蓋昆吾居此二處，未知孰為先後也。
　　今鄭人貪賴其田，而不我與。我若求之，其與我乎？」對曰：「與君王哉。周不愛鼎，鄭敢愛田？」王曰：「昔諸侯遠我而畏晉，今我大城陳、蔡、不羹，賦皆千乘，子與有勞焉。諸侯其畏我乎？」對曰：「畏君王哉。是四國者，專足畏也，四國，陳、蔡、二不羹。
　　○遠，于萬反。羹音郎。乘，繩證反。與音預。 
　　[疏]注「四國」至「不羹」。
　　○正義曰：劉炫以為《楚語》云：靈王城陳、蔡、不羹，使僕夫子晳問于范無宇曰：今吾城三國，賦皆千乘，亦當晉矣。諸侯其來乎？對曰：是三城者，豈不使諸侯之惕焉？彼再言三城，無四國也。縱使不羹有二，或當前後遷焉，非是並有二也。炫謂古四字積畫，四當為三，以規杜過。今知不然者，以三之與四，古雖積畫，錯否難知，但今諸儒所注《春秋傳》本並云四國，無作三者。《國語》是不傳之書，何可執以為真而攻《左氏》？劉雖有所規，未可從也。
　　又加之以楚，敢不畏君王哉？」工尹路請曰：「君王命剝圭以為戚柲，戚，斧也。柲，柄也。破圭玉以飾斧柄。
　　○剝，邦角反。戚音戚。柲音祕。 
　　[疏]「破圭玉以飾斧柄」。
　　○正義曰：斧柯長三尺，和氏之玉長一尺二寸。圭玉非為斧柄之物，故知破之為飾。
　　敢請命。」請制度之命。王入視之。析父謂子革：「吾子，楚國之望也！今與王言如響，國其若之何？」譏其順王心如響應聲。
　　○響，許丈反。應，應對之應。子革曰：「摩厲以須，王出，吾刃將斬矣。」以己喻鋒刃，欲自摩厲以斬王之淫慝。
　　○慝，他得反。王出，復語。左史倚相趨過。倚相，楚史名。
　　○複，扶又反。倚，于綺反。徐其綺反。相，息亮反。王曰：「是良史也，子善視之。是能讀《三墳》、《五典》、《八索》、《九丘》。皆古書名。
　　○墳，扶云反。索，所白反，本又作素。 
　　[疏]注「皆古書名」。
　　○正義曰：孔安國《尚書 序》云：「伏犧、神農、黃帝之書，謂之《三墳》，言大道也。少昊、顓頊、高辛、唐、虞之書，謂之《五典》，言常道也。」「八卦之說，謂之《八索》，求其義也。九州之志，謂之《九丘》。丘，聚也。言九州所有，土地所生，風氣所宜，皆聚此書也。」「楚左史倚相，能讀《三墳》、《五典》、《八索》、《九丘》。即謂上世帝王遺書也。」《周禮》：外史「掌三皇五帝之書」，鄭玄云：「楚靈王所謂《三墳》、《五典》」，是也。賈逵云：「《三墳》，三王之書。《五典》，五帝之典。《八索》，八王之法。《九丘》，九州亡國之戒。」延篤言張平子說：《三墳》，三禮，禮為大防。《爾雅》曰：墳，大防也。《書》曰：「誰能典朕三禮。」三禮，天、地、人之禮也。《五典》，五帝之常道也。《八索》，《周禮》八議之刑索，空空設之。《九丘》，《周禮》之九刑。丘，空也，亦空設之。馬融說：《三墳》，三氣，陰陽始生，天、地、人之氣也。《五典》，五行也。《八索》，八卦。《九丘》，九州之數也。此諸家者，各以意言，無正驗，杜所不信，故云「皆古書名」。
　　對曰：「臣嘗問焉。昔穆王欲肆其心，周穆王。肆，極也。周行天下，將皆必有車轍馬跡焉。祭公謀父作《祈招》之詩，以止王心。謀父，周卿士。祈父，周司馬，世掌甲兵之職，招其名。祭公方諫游行，故指司馬官而言。此詩逸。
　　○周行，如字，又下孟反。轍，直列反。祭，側界反。招，常遙反，又音昭。父音甫。 
　　[疏]注「謀父」至「詩逸」。
　　○正義曰：《尚書 酒誥》云：「若疇圻父」，是祈父為官名也。《詩 小雅》有《祈父》之篇，其詩云：「祈父，予王之爪牙，胡轉子于恤。」《毛傳》云：「祈父，司馬也，職掌封圻之甲兵。」鄭箋云：「此司馬也，時人以其職號之，故曰祈父。」杜用彼說，故云祈父，司馬，世掌甲兵之職也。祈既是官，故以招為其名。謂穆王之時，有司馬之官，其名曰招也。祭公方諫游行，故指司馬官而為言也。賈逵云：「祈，求也。昭，明也。言求明德也。」馬融以圻為王圻千里。王者游戲，不過圻內。昭，明也。言千里之內，足明德。
　　王是以獲沒于祗宮。獲沒，不見篡弒。
　　○祗音支，又音祁。篡，初患反。弒，申志反。 
　　[疏]「祗宮」。
　　○正義曰：馬融云：圻內游觀之宮也。杜不解，蓋以為王離宮之名也。
　　臣問其詩而不知也。若問遠焉，其焉能知之？」王曰：「子能乎？」對曰：「能。其詩曰：『祈招之愔愔，式昭德音。愔愔，安和貌。式，用也。昭，明也。
　　○焉能，于虔反。愔愔，一心反，徐于林反。思我王度，式如玉，式如金。金玉，取其堅重。形民之力，而無醉飽之心。』」言國之用民，當隨其力任，如金冶之器，隨器而制形。故言形民之力，去其醉飽過盈之心。
　　○冶音也。去，起呂反。 
　　[疏]「其詩」至「之心」。
　　○正義曰：穆王之時，有祈父官，名招，即是司馬官也，職掌兵甲，常從王行。祭公諫王游行，設言以戒司馬也。言「祈招之愔愔」，美其志性，安和愔愔然也。女當用此職掌，以明我王之德音也。思使我王之德度，用如玉然，用如金然，使之堅而且重，可寶愛也。若用民力，當隨其所能，而制其形模。依此形模，用民之力，而無有醉飽盈溢之心也。以王之游行，必勞損民力，故令依法用之。
　　○注「言國」至「之心」。
　　○正義曰：言國之用民，當隨其力任，量其力之所堪而任用之，不使勞役過其所堪也。如金冶之器，隨器而制形者，鑄冶之家，將作器而制其模，謂之為形，今代猶名焉。用民之力，依模用之，故言形民之力也。食充其腹謂之飽，酒卒其量謂之醉。醉飽者，是酒食饜足過度之名也。穆王用民之力，不知饜足，故令去其醉飽過盈之心。
　　王揖而入，饋不食，寢不寐，數日。深感子革之言。
　　○饋，其位反。數，所主反。不能自克，以及于難。克，勝也。
　　○難，乃旦反。勝，升証反，又音升。仲尼曰：「古也有志，克巳復禮，仁也。信善哉！楚靈王若能如是，豈其辱于乾谿？」
　　○晉伐鮮虞，因肥之役也。肥役在此年。 
　　[疏]「克巳復禮仁也」。
　　○正義曰：劉炫云：克訓勝也，已謂身也。有嗜欲，當以禮義齊之。嗜欲與禮義交戰，使禮義勝其嗜欲，身得歸復于禮，如是乃為仁也。復，反也，言情為嗜欲所逼，巳離禮而更歸復之。今刊定云，克訓勝也，己謂身也，謂身能勝去嗜欲，反復于禮也。 



卷四十六 昭十三年 

　卷四十六 昭十三年 
　　【經】十有三年，春，叔弓帥師圍費。（不書南蒯以費叛，不以告廟。
　　○費音秘。） 
　　[疏]注「不書」至「告廟」。
　　○正義曰：定八年傳云：「陽虎入于讙、陽關以叛」，注云：「叛不書，略家臣。」則此亦為略家臣，故不告廟也。以不告廟，故史不得書。二注互相備。
　　夏，四月，楚公子比自晉歸于楚，弒其君虔于乾谿。比去晉而不送，書歸者，依陳、蔡以入，言陳、蔡猶列國也。比歸而靈王死，故書弒其君。靈王無道而弒稱臣，比非首謀而反書弒，比雖脅立，猶以罪加也。靈王死在五月，又不在乾谿，楚人生失靈王，故本其始禍以赴之。
　　○谿，苦兮反。 
　　[疏]注「比去」至「赴之」。
　　○正義曰：傳稱「依陳蔡人以國」。許復其國，而藉其力，故書為歸，言是陳蔡納之。《釋例》曰：「韓、魏有耦國之彊，陳、蔡有復國之端，故晉趙鞅、楚公子比皆稱歸，從諸侯納之例。言非晉、楚之所能制。」是其義也。計靈王無道于國，其弒不應稱臣。又比為觀從所誑，迫脅而立，非是弒君首謀，而反書比弒君者，比歸而王死，故書比「弒其君」。比雖被脅而立，靈王為比而死，雖非比弒，猶以弒君之罪加比。哀六年注云：「楚比劫立，陳乞流涕，子家憚老，皆疑于免罪，故《春秋》明而書之，以為弒主」。《釋例》曰：「若鄭之歸生，齊之陳乞，楚公子比，雖本無其心，《春秋》之義，亦同大罪，是以君子慎所以立也。」其意以為弒君之惡，惡之大者，雖則本無其心，君實由之而死，若舍而不責，則下無所忌，故書其名，成其罪，所以示來世，勵後人，為教之遠防也。靈王見弒，實由無道，但欲見比罪，故稱臣名，非言靈王為有道。猶如宣二年，「晉趙盾弒其君夷皋」。《釋例》曰：「傳言『靈公不君』，又以明于例此弒宜稱君也，弒非趙盾，而經不變文者，以示良史之意深，責執政之臣。」彼為章盾之罪稱臣名，此亦為章比之罪稱臣名，非言靈王不合弒稱君也。又傳稱「五月，王縊于芋尹申亥氏」。他年申亥以王柩告，則靈王死在五月，其死又不在乾谿，而經書四月比「弒其君虔于乾谿」者，楚人生失靈王，告時未知死否，但以乾谿之地失王，以為王必死矣。本其始禍，故以四月弒君赴也。劉炫云：比以四月歸，既歸而王死，故以云云，同。
　　楚公子棄疾殺公子比。比雖為君，而未列于諸侯，故不稱爵。殺不稱人，罪棄疾。 
　　[疏]注「比雖」至「棄疾」。
　　○正義曰：《釋例》曰：「諸侯不受先君之命而篡立，得與諸侯會者，則以成君書之，齊商人、蔡侯般之屬是也。若未得接于諸侯，則不稱爵，楚公子棄疾殺公子比、蔡人殺陳佗、齊人殺無知、衛人殺州吁、公子瑕之屬是也。諸侯篡立，雖以會諸侯為正，此列國之制也。至于國內，策名委質，即君臣之分已定，故諸殺不稱君，亦與成君同義也。傳曰會于平州，以定公位，又云若有罪，則君列諸會矣。此以會為斷也。」衛州籲、齊無知皆弒君自立，其死稱人以殺。此比亦弒君而立，不稱人以殺，而云「棄疾殺」者，棄疾利比之位而殺之，其意不得為討賊，不稱人，所以罪棄疾也。《釋例》云：「比既得國，國人驚亂，棄疾從而扇之，比懼自殺，皆棄疾之由，故書『公子棄疾殺公子比』。」是言不稱弒其君，又說罪棄疾之意也。
　　秋，公會劉子、晉侯、齊侯、宋公、衛侯、鄭伯、曹伯、莒子、邾子、滕子、薛伯、杞伯、小邾子于平丘。平丘在陳留長垣縣西南。
　　○垣音袁。八月，甲戌，同盟于平丘。書同，齊服故。公不與盟。魯不堪晉求，讒慝弘多，公不與盟，非國惡，故不諱。
　　○與音預，注同。慝，他得反。 
　　[疏]注「魯不」至「不諱」。
　　○正義曰：宣七年，「公會晉侯」云云「于黑壤」，傳曰：「晉侯之立也，公不朝焉，又不使大夫聘。晉人止公于會，盟于黃父，公不與盟，以賂免。故黑壤之盟不書，諱之也。」彼公不與盟，諱而不書，此書之者，彼不相朝聘，公實有罪，諱國之惡，故不書其盟；此時公實無罪，非是國惡，故書而不諱。襄三十一年傳曰：「晉公室卑，政在侈家。韓宣子為政，不能圖諸侯，魯不堪晉求，讒慝弘多，是以有平丘之會。」此年傳云：「邾人、莒人愬于晉曰：『魯朝夕伐我，幾亡矣！』」注云：「自昭公即位，邾、魯同好，又不朝夕伐莒，無故怨訴，晉人信之，所謂『讒慝弘多』。」是言晉受讒言，公無罪，非國惡，故不諱也。
　　晉人執季孫意如以歸。公至自會。無傳。 
　　蔡侯廬歸于蔡。
　　○廬音盧，又力居反。陳侯吳歸于陳。陳、蔡皆受封于楚，故稱爵。諸侯納之曰歸。 
　　[疏]注「陳蔡」至「曰歸」。
　　○正義曰：《公羊傳》曰：「此皆滅國也，其言歸何？不與諸侯專封也。」其意言諸侯不得專封，不與楚封陳、蔡，使若陳、蔡之君自有國而歸之。然以是故稱爵言歸，若言各自有爵，非由楚也。杜以傳言「平王封陳、蔡」，又二君之歸，再言「禮也」，則興滅繼絕，是為得禮，無有「不與楚封」之事也。二者皆是舊國立君，紹其先祀，襲其封爵。爵是先世之爵，非楚今始立之，故言「陳、蔡皆受封于楚」。巳立為侯，故稱爵以歸國，非入國始為君也。禮，諸侯不生名。二君皆書名者，稱爵以其受封于楚，書名以其未成為君。稱名稱爵，兩見之也。「諸侯納之曰歸」，成十八年傳例。
　　冬，十月，葬蔡靈公。蔡復，而後以君禮葬之。 
　　公如晉，至河乃復。晉人辭公。 
　　吳滅州來。州來，楚邑。用大師焉曰滅。 
　　[疏]注「州來」至「曰滅」。
　　○正義曰：州來，楚邑。不系楚者，大都以名通者，例皆不系國。「用大師焉曰滅」，襄十三年傳例。
　　【傳】十三年，春，叔弓圍費，弗克，敗焉。（為費人所敗。不書，諱之。）平子怒，令見費人，執之以為囚俘。冶區夫曰：「非也。（區夫，魯大夫。
　　○俘，芳夫反。冶音也。區，烏侯反，一音丘于反。） 
　　[疏]「非也」。
　　○正義曰：非三代服叛之道也。
　　若見費人，寒者衣之，飢者食之，為之令主，而共其乏困，費來如歸，南氏亡矣。民將叛之，誰與居邑？若憚之以威，懼之以怒，民疾而叛，為之聚也。若諸侯皆然，費人無歸，不親南氏，將焉入矣？」平子從之。費人叛南氏。費叛南氏在明年。傳善區夫之謀，終言其效。
　　○衣，于既反。食音嗣。共音恭。憚，待旦反。為之聚也，于偽反。焉，于虔反。效，戶孝反。 
　　[疏]「民疾」至「聚也」。
　　○正義曰：季氏既執費人，人皆憎疾季氏而叛之，為南氏之積聚也。
　　楚子之為令尹也，殺大司馬薳，掩而取其室。在襄三十年。
　　○薳，于委反。掩，于檢反。及即位，奪薳居田。居，掩之族。言薳氏所以怨。遷許而質許圍。遷許在九年。圍，許大夫。
　　○質音致。蔡洧有寵于王，王之滅蔡也，其父死焉，楚滅蔡在十一年。洧仕楚，其父在國，故死。
　　○洧，于軌反。王使與于守而行。使洧守國，王行至乾谿。
　　○與音預。守，手又反。 
　　[疏]「楚子」至「而行」。
　　○正義曰：《易》稱：「善不積不足以成名，惡不積不足以滅身。小人以小善為無益而弗為，以小惡為無傷而弗去也。故惡積而不可揜，罪大而不可解。」至于滅身也。
　　申之會，越大夫戮焉。申會在四年。 
　　[疏]「申之」至「戮焉」。正義曰：王肅云：越大夫常壽過也。申之會，經書「淮夷」，而不書越者，以常壽過有罪，不得列會，故不書越也。戮者，陳其罪惡以徇諸軍，言將殺之，終亦不殺，過至今在楚，故怨而作亂。
　　王奪斗韋龜中犨，韋龜，令尹子文玄孫。中犨，邑名。
　　○犨，尺州反。又奪成然邑而使為郊尹。成然，韋龜子。郊尹，治郊竟大夫。
　　○竟音境。蔓成然故事蔡公。蔡公，棄疾也。故猶舊也。韋龜以棄疾有當璧之命，故使成然事之。
　　○蔓音萬。故薳氏之族及薳居、許圍、蔡洧、蔓成然，皆王所不禮也，因群喪職之族，啟越大夫常壽過作亂，常壽過，申會所戮者。
　　○喪，息浪反。過，古禾反。 
　　[疏]「故薳」至「成然」。
　　○正義曰：言族者，以掩既被殺，唯有族存，故言族也。韋龜、成然皆被奪邑，所以不數韋龜，而獨數成然者，以是時韋龜已死，故不言之。上言奪邑者，積王之惡，見成然怨恨之深，猶父子被奪故也。
　　圍固城，克息舟，城而居之。息舟，楚邑，城之堅固者。 
　　[疏]「圍固」至「居之」。
　　○正義曰：圍固城，城之固者。克息舟，息舟即是其一也。以圍時有所毀，故更城而居之。
　　觀起之死也，其子從在蔡，事朝吳，觀起死在襄二十二年。朝吳，故蔡大夫聲子之子。
　　○從，如字。朝，如字。 
　　[疏]注「故蔡大夫聲子之子」。
　　○正義曰：言故蔡大夫者，此時蔡滅，見為楚縣。吳今在蔡，其父先為蔡國大夫，故云故蔡大夫聲子之子也。
　　曰：「今不封蔡，蔡不封矣。我請試之。」觀從以父死怨楚，故欲試作亂。以蔡公之命召子乾、子晳，二子皆靈王弟。元年，子乾奔晉，子晳奔鄭。
　　○晳，星歷反。及郊而告之情，告以蔡公不知謀。強與之盟，入襲蔡。蔡公將食，見之而逃。不知其故，驚起辟之。
　　○強，其丈反。 
　　[疏]「強與之盟」。
　　○正義曰：二子聞非蔡公之命，欲還，故觀從強與之盟，遂入襲蔡。
　　觀從使子乾食，坎用牲，加書而速行。使子乾居蔡公之牒，食蔡公之食，並偽與蔡公盟之徵驗以示眾。己徇于蔡己，觀從也。
　　○己音紀。徇，似俊反。曰：「蔡公召二子，將納之，與之盟而遣之矣，將師而從之。」詐言蔡公將以師助二子，蔡人聚，將執之。執觀從。辭曰：「失賊成軍，而殺余何益？」乃釋之。賊謂子乾、子晳也。言蔡公已成軍，殺已不解罪。朝吳曰：「二三子若能死亡，則如違之，以待所濟。言若能為靈王死亡，則可違蔡公之命，以待成敗所在。
　　○為，于偽反。若求安定，則如與之，以濟所欲。言與蔡公則可得安定。且違上，何適而可。」言不可違上也。上謂蔡公。眾曰：「與之。」乃奉蔡公，召二子而盟于鄧，潁川召陵縣西南有鄧城。二子，子乾、子晳。依陳、蔡人以國。國陳、蔡而依之。 
　　[疏]「依陳蔡人以國」。正義曰：二子更無兵眾，唯依倚陳、蔡人耳。以國者，許為復其國，以此招慰之。
　　楚公子比、子乾、公子黑肱、子晳。
　　○肱，古弘反。公子棄疾、蔡公。蔓成然、蔡朝吳帥陳、蔡、不羹、許、葉之師，因四族之徒，四族；薳氏，許圍，蔡洧，蔓成然。
　　○羹音郎。葉，始涉反。以入楚。及郊，陳、蔡欲為名，故請為武軍。欲築壘壁以示後人，為復讎之名。
　　○壘，力軌反。壁，本亦作辟，音璧。蔡公知之，曰：「欲速。且役病矣，請藩而已。」乃藩為軍。藩，離也。
　　○藩，方元反，注同。離也，依字應作籬，今作離，假借也，力知反。 
　　[疏]「蔡公」至「而已」。
　　○正義曰：蔡公知之，知陳、蔡人之情也。蔡公，楚之公子，猶尚吝惜本國，恥有報讎之名，築壘以示後世，故請藩而已。
　　蔡公使須務牟與史猈先入，因正僕人殺大子祿及公子罷敵。須務牟、史猈，楚大夫，蔡公之黨也。正僕，大子之近官。
　　○牟，亡侯反。猈，皮皆反。徐扶蟹反，又扶移反，或扶瞻反，本或作<稗}，音同。罷音皮，徐甫綺反，一音蒲買反。 
　　[疏]「正僕人」。
　　○正義曰：大僕也，《周禮》下大夫二人。
　　公子比為王，公子黑肱為令尹，次于魚陂。竟陵縣城西北有甘魚陂。
　　○陂，彼宜反。公子棄疾為司馬，先除王宮。使觀從從師于乾谿，而遂告之。從乾谿之師，告使叛靈王。且曰：「先歸復所，後者劓。」劓，截鼻。
　　○劓，魚器反，截鼻之刑。師及訾梁而潰。靈王還至訾梁而眾散。
　　○訾，子斯反，注同。潰，戶內反。王聞群公子之死也，自投于車下，曰：「人之愛其子也，亦如余乎？」侍者曰：「甚焉，小人老而無子，知擠于溝壑矣。」擠，隊也。
　　○擠，子細反，《說文》云排也，一音子禮反。壑，許各反。隊，直類反。王曰：「余殺人子多矣，能無及此乎？」右尹子革曰：「請待于郊，以聽國人」。聽國人之所與。王曰：「眾怒不可犯也。」曰：「若入于大都而乞師于諸侯。」王曰：「皆叛矣。」曰：「若亡于諸侯，以聽大國之圖君也。」王曰：「大福不再，袛取辱焉。」然丹乃歸于楚。然丹，子革。棄王歸。
　　○祗音支。王氵公夏，將欲入鄢。夏，漢別名。順流為氵公，順漢水南至鄢。
　　○氵公，以全反。夏，戶雅反，漢水也。鄢，徐于建反，一音于晚反。入，本又作至。芋尹無宇之子申亥曰：「吾父再姦王命，謂斷王旌，執人于章華宮。
　　○芋，于付反，徐又音羽。姦音干。斷，丁管反。王弗誅，惠孰大焉？君不可忍，惠不可棄，吾其從王。」乃求王，遇諸棘圍以歸。棘，里名。闈，門也。
　　○棘闈音韋。孔晁云：棘，楚邑。闈，巷門。 
　　[疏]注「棘里名闈門也」。
　　○正義曰：《吳語》云：「昔楚靈王不君，其臣箴諫不入。」「其民不忍飢勞之殃，三軍叛王于乾谿。王獨行，屏營彷徨于山林之中，三日乃見其涓人疇。王呼之曰：『余不食三日矣。』疇趨而進，王枕其股以寢于地。王寐，疇枕王以塊而去之。王覺而無見也，乃匍匐將入于棘闈。棘闈不納，乃入芋尹申亥氏焉。」孔晁曰：「棘，楚邑。闈，門也。」案襄二十六年傳言「吳伐楚，克棘」，四年傳言「吳伐楚，入棘，以棘為邑」，或是也。
　　夏，五月，癸亥，王縊于芋尹申亥氏。癸亥，五月二十六日，皆在乙卯、丙辰後，傳終言之，經書四月，誤。
　　○縊，于豉反。 
　　[疏]注「癸亥」至「月誤」。
　　○正義曰：此癸亥之日，實在乙卯、丙辰之後，傳先言之者，因申亥求王，遂言王縊，是傳終言之也。既以五月統癸亥之日，而乙卯、丙辰亦是五月之日，雖則言有顛倒，即令蒙此五月之文也。劉炫云：杜此注經書四月，誤。案上經注云，靈王實以五月死，楚人生失靈王，本其始禍以赴。兩注不同，以為杜非。今知不然者，以其生失靈王，不知死在五月，遂以四月始禍，言靈王之死，是其錯誤之事，于文似異，義實一也。劉以為二注文異，而規杜氏，非也。
　　申亥以其二女殉而葬之。觀從謂子乾曰：
　　○殉，似俊反。謂子乾，本或作謂子乾曰。「不殺棄疾，雖得國，猶受禍也。」子乾曰：「余不忍也。」子玉曰：「人將忍子，子玉，觀從。吾不忍俟也。」乃行。國每夜駭曰：「王入矣！」相怨以靈王也。
　　○駭，戶揩反。怨，丘勇反，下同。乙卯，夜，棄疾使周走而呼曰：「王至矣！」周，徧也。乙卯，十八日。
　　○呼，好故反，下同。徧音遍。國人大驚。使蔓成然走告子乾、子晳曰：「王至矣！國人殺君，司馬將來矣！司馬謂棄疾也。言司馬見殺，以恐子乾。君若早自圖也，可以無辱。眾怒如水火焉，不可為謀。」又有呼而走至者曰：「眾至矣！」二子皆自殺。不書弒，君位未定也。
　　○弒，申志反。丙辰，棄疾即位，名曰熊居。葬子乾于訾，實訾敖。不成君，無號謚者，楚皆謂之敖。
　　○熊音雄。 
　　[疏]注「不成」至「之敖」。正義曰：郟敖與此訾敖皆不成君，無號謚也。元年傳云「葬王于郟，謂之郟敖」，此云「葬子于于訾，實訾敖」，並以地名冠敖，未知其故。又《世家》，楚之先君有若敖、宵敖，皆在位多年，亦稱為敖，不知敖是何義。
　　殺囚，衣之王服而流諸漢，乃取而葬之，以靖國人。使子旗為令尹。子旗，蔓成然。
　　○衣，于既反。旗音其。楚師還自徐，前年圍徐之師。 
　　[疏]「楚師還自徐」。
　　○正義曰：上云「師及訾梁而潰」，此又云「楚師還自徐」者，上所云者是乾谿援師，此謂蕩侯等五子伐徐師，故杜云前年圍徐之師。
　　吳人敗諸豫章，獲其五帥。定二年，楚人伐吳師于豫章。吳人見舟于豫章，而潛師于巢，以軍楚師于豫章。又柏舉之役，吳人舍舟于淮汭，而自豫章與楚夾漢，此皆當在江北淮水南，蓋後徙在江南豫章。
　　○五帥，所類反，謂蕩侯、潘子、司馬裻、囂尹午、陵尹喜五人。見，賢遍反。汭，如銳反。平王封陳、蔡，復遷邑。復九年所遷邑。 
　　[疏]注「復九年所遷邑」。
　　○正義曰：成十五年「許遷于葉」，九年傳云「遷城父人于陳」，「遷方城外人于許」，今「復遷邑」，則許還複葉方城外與城父人各復其本。
　　致群賂，始舉事時所貨賂。
　　○賂音路。施舍寬民，宥罪舉職。舉職，修廢官。
　　○宥音又。召觀從，王曰：「唯爾所欲。」觀從教子干殺棄疾，今召用之，明在君為君之義。
　　○為，于偽反。對曰：「臣之先，佐開卜。」乃使為卜尹。佐卜人開龜兆。使枝如子躬聘于鄭，且致犨、櫟之田。犨、櫟，本鄭邑，楚中取之。平王新立，故還以賂鄭。
　　○櫟，力狄反。事畢，弗致。知鄭自說服，不復須賂故。
　　○說音悅。複，扶又反，下將複使同。鄭人請曰：「聞諸道路，將命寡君以犨、櫟，敢請命。」對曰：「臣未聞命。」既復，王問犨、櫟。降服而對降服，如今解冠也，謝違命。曰：「臣過失命，未之致也。」王執其手曰：「子毋勤。姑歸，不谷有事，其告子也。」王善其有權，有事將複使之。
　　○毋音無。 
　　[疏]「臣過」至「致也」。
　　○正義曰：言臣罪過，漏失君命，遺忘之，未之致與也。
　　○子毋勤。
　　○正義曰：言子毋以見使為勤勞。
　　他年，芋尹申亥以王柩告，乃改葬之。初，靈王卜曰：「余尚得天下。」尚，庶幾。
　　○極，其久反。 
　　[疏]「尚得天下」。
　　○正義曰：謂得為天子也。
　　不吉，投龜詬天而呼曰：「是區區者而不余畀，區區，小天下。
　　○詬，本又作詢，呼豆反，徐許右反。呼，火故反。畀，必利反，徐甫至反，與也。余必自取之。」民患王之無厭也，故從亂如歸。初，共王無塚適，塚，大也。
　　○厭，于鹽反。共音恭。適，丁歷反，下無適音同。有寵子五人，無適立焉。乃大有事于群望，群望，星辰山川。 
　　[疏]注「群望星辰山川」。
　　○正義曰：《楚語》云：「天子遍祀群神，諸侯祀天地、三辰及其土之山川。」孔晁云：三辰，日、月、星也。祀天地，謂二王後也；非二王後，祭分野、山川而已。又元年傳云：「辰為商星」，「參為晉星」，是諸侯得祭分野之星，知此群望是星辰山川也。于十二次鶉尾為楚，當祀翼軫之星及其國內山川。哀六年傳曰：「江、漢、雎、漳，楚之望也。」其山蓋荊山、衡山之類。
　　而祈曰：「請神擇于五人者，使主社稷。」乃徧以璧見于群望曰：「當璧而拜者，神所立也，誰敢違之？」既乃與巴姬密埋璧于大室之庭，巴姬，共王妾。大室，祖廟。
　　○徧音遍。見，賢遍反，下注微見同。巴，必加反。埋，亡皆反。大室音泰。 
　　[疏]「徧以璧」。
　　○正義曰：謂以一璧徧見諸神，若神各一璧，乃多明無不當其上。
　　○注「巴姬共王妾」。
　　○正義曰：知者，襄十二年傳云：「楚司馬子庚聘于秦，為夫人寧，禮也。」彼秦女是夫人，明巴姬是妾。
　　使五人齊，而長入拜。從長幼以次拜。
　　○齊，側皆反，本又作齋。長，丁丈反，注及下同。康王跨之。過其上也。
　　○跨，苦化反。靈王肘加焉。子乾、子晳皆遠之。平王弱，抱而入，再拜，皆厭紐。微見璧紐以為審識。
　　○肘，中九反。遠，于萬反。厭，于甲反，徐又于輒反。紐，女九反。識，申志反，又如字。斗韋龜屬成然焉，如其將立，故托其子。
　　○屬音燭。且曰：「棄禮違命，楚其危哉。」棄立長之禮，違當璧之命，終致靈王之亂。子乾歸，韓宣子問于叔向曰：「子乾其濟乎？」對曰：「難。」宣子曰：「同惡相求，如市賈焉，何難？」宣子謂棄疾親恃子乾，共同好惡，故言如市賈同利以相求。
　　○賈音古。好惡並如字，又上呼報反，下烏路反，下皆仿此。對曰：「無與同好，誰與同惡？言棄疾本不與子乾同好，則亦不得同惡。取國有五難：有寵而無人，一也；寵須賢人而固。有人而無主，二也；雖有賢人，當須內主為應。
　　○應，應對之應。有主而無謀，三也；謀，策謀也。有謀而無民，四也；民，眾。有民而無德，五也。四者既備，當以德成。子乾在晉十三年矣，晉、楚之從，不聞達者，可謂無人。晉楚之士從子乾游，皆非達人。族盡親叛，可謂無主。無親族在楚。無釁而動，可謂無謀。召子乾時，楚未有大釁。
　　○釁，許靳反。為羈終世，可謂無民。終身羈客在晉，是無民。亡無愛徵，可謂無德。楚人無愛念之者。 
　　[疏]「亡無愛徵」。
　　○正義曰：子乾之亡，楚人無愛念之徵驗也。
　　王虐而不忌，靈王暴虐，無所畏忌，將自亡。楚君子干涉五難以弒舊君，誰能濟之？言楚借君子乾以弒靈王，終無能成。有楚國者，其棄疾乎！君陳、蔡，城外屬焉。城，方城也。時穿封戌既死，棄疾並領陳事。苛慝不作，盜賊伏隱，私欲不違，不以私欲違民事。
　　○苛音何，本或作荷，音同，下同。慝，他得反。民無怨心。先神命之，先神謂群望。 
　　[疏]「先神命之」。
　　○正義曰：楚國既封，即有三望。三望起于先代，故曰先神。
　　國民信之，羋姓有亂，必季實立，楚之常也。獲神，一也。當璧拜。
　　○羋，彌爾反。有民，二也。民信之。令德，三也。無苛慝。寵貴，四也。貴妃子。居常，五也。棄疾，季。有五利以去五難，誰能害之？子乾之官，則右尹也。數其貴寵，則庶子也。以神所命，則又遠之。其貴亡矣，位不尊。
　　○去，起呂反。數，所主反。遠，于萬反。亡矣音無，又如字。其寵棄矣，父既沒故。 
　　[疏]「其貴」至「棄矣」。
　　○正義曰：亡，無也。其貴位則無矣，其寵愛之者又棄矣。然則父死，棄疾寵亦棄。獨言子乾者，以子乾母賤，唯恃父寵，寵又棄矣，則無恃托，故專屬子乾。
　　民無懷焉，非令德。國無與焉，無內主。將何以立？」宣子曰：「齊桓、晉文，不亦是乎？」皆庶賤。對曰：「齊桓，衛姬之子也，有寵于僖。衛姬，齊僖公妾。有鮑叔牙、賓須無、隰朋以為輔佐，有莒、衛以為外主，齊桓出奔莒、衛，有舅氏之助。有國、高以為內主。國氏、高氏，齊上卿。 
　　[疏]注「國氏高氏」。
　　○正義曰：僖十二年傳管仲云：「有天子之二守國、高在」，是也。
　　從善如流，言其疾也。下善齊肅，齊，嚴也。肅，敬也。
　　○下，遂嫁反。齊，側皆反，注同。不藏賄，清也。
　　○賄，呼罪反。不從欲，儉也。
　　○從，子用反。施舍不倦，施舍，猶言布恩德。求善不厭，是以有國，不亦宜乎？我先君文公，狐季姬之子也，有寵于獻。好學而不貳，言篤志。
　　○厭，于豔反。好，呼報反。生十七年，有士五人。狐偃、趙衰、顛頡、魏武子、司空季子，五士從出。
　　○衰，初危反。頡，咖結反。從，才用反。有先大夫子余、子犯以為腹心，子余，趙衰。子犯，狐偃。有魏犨、賈佗以為股肱，魏犨，魏武子也。稱五人而說四士，賈佗又不在本數，蓋叔向所賢。
　　○佗，徒何反。 
　　[疏]注「魏焠」至「所賢」。
　　○正義曰：上言五人，直舉其數，下說四士，獨據有賢也。五人內不數賈佗者，佗以公族從文公，不在五人之數也，蓋叔向言之意，所將為賢即言之。
　　有齊、宋、秦、楚以為外主，齊妻以女，宋贈以馬，楚王享之，秦伯納之。
　　○妻，七計反。有欒、郤、狐、先以為內主。謂欒枝、郤縠、狐突、先軫也。
　　○欒，魯官反。郤，夫逆反。縠，戶木反。亡十九年，守志彌篤。惠、懷棄民，惠公、懷公，不恤民也。民從而與之。獻無異親，民無異望，獻公之子九人，唯文公在。天方相晉，將何以代文？此二君者，異于子乾。共有寵子，國有奧主。謂棄疾也。
　　○相，息亮反，下同。共音恭。奧，烏報反。 
　　[疏]「國有奧主」。
　　○正義曰：室內西南隅謂之奧。奧是內之義。奧主，國內之主，故謂棄疾也。
　　無施于民，無援于外，去晉而不送，歸楚而不逆，何以冀國？」傳言子乾所以蒙弒君之名，棄疾所以得國。
　　○施，式豉反。 
　　晉成虒祁，在八年。
　　○虒音斯。諸侯朝而歸者，皆有貳心。賤其奢也。為取郠故，取郠在十年。
　　○為，于偽反。郠，亡杏反。晉將以諸侯來討。叔向曰：「諸侯不可以不示威。」知晉德薄，欲以威服之。乃並徵會，告于吳。秋，晉侯會吳子于良。下邳有良城縣。
　　○邳，皮悲反。水道不可，吳子辭，乃還。辭不會。 
　　[疏]「水道不可」。
　　○正義曰：吳地水行，故謂水道不可，謂水路不通。吳子既辭，晉侯乃還，向平丘之會。
　　七月，丙寅，治兵于邾南，甲車四千乘，三十萬人。
　　○乘，繩証反，下及注皆同。羊舌鮒攝司馬，鮒，叔向弟也。攝，兼官。
　　○鮒音附。遂合諸侯于平丘。子產、子大叔相鄭伯以會。子產以幄幕九張行。幄幕，軍旅之帳。
　　○幄，于角反。幕音莫。四合象宮室曰幄，在上曰幕。 
　　[疏]「幄幕九張」。
　　○正義曰：《周禮 幕人》「掌帷、幕、幄、帟、綬之事」。鄭玄云：「王出宮則有是事，在旁曰帷，在上曰幕」，「皆以布為之」。「四合象宮室曰幄，王所居之帳也。帟，王在幕若幄中坐上承塵，幄帟皆以繒為之。凡四物者，以綬連系焉。」然則幕與幄異，幕大而幄小，幄在幕下張之。「幄幕九張」，蓋九幄、九幕也。
　　子大叔以四十，既而悔之，每舍損焉。及會，亦如之。亦九張也。傳言子產之適宜，大叔之從善。次于衛地，叔鮒求貨于衛，淫芻蕘者。欲使衛患之而致貨。
　　○芻，初俱反。《說文》云：刈草也。蕘，如遙反。飼牲曰芻，草薪曰蕘。 
　　[疏]「芻蕘」。
　　○正義曰：《周禮 充人》：「掌系祭祀之牲牷。祀五帝，則系于牢芻之三月。」《說文》云：「蕘，薪也，從廾。」然則芻者，飼牛馬之草也。蕘者，共燃火之草也。
　　衛人使屠伯饋叔向羹，與一篋錦，屠伯，衛大夫。
　　○屠音徒。饋，其位反。篋，苦協反。曰：「諸侯事晉，未敢攜貳，況衛在君之宇下，屋宇之下，喻近也。而敢有異志？芻蕘者異于他日，敢請之。」請止之。叔向受羹反錦，受羹示不逆其意，且非貨。曰：「晉有羊舌鮒者，瀆貨無厭，瀆，數也。
　　○瀆，徒木反。厭，于鹽反。數音朔。亦將及矣，將及禍。為此役也。役，事也。
　　○為，如字，或于偽反。 
　　[疏]「為此役」。
　　○正義曰：言叔鮒為此淫芻蕘之事也。
　　子若以君命賜之，其已。」客從之。未退而禁之。禁芻蕘者。晉人將尋盟，齊人不可。有貳心故。晉侯使叔向告劉獻公，獻公，王卿士劉子。曰：「抑齊人不盟，若之何？」對曰：「盟以厎信。厎，致也。
　　○厎音旨。君苟有信，諸侯不貳，何患焉？告之以文辭，董之以武師，雖齊不許，君庸多矣。董，督也。庸，功也。討之有辭，故功多也。 
　　[疏]「董督」至「多也」。正義曰：《釋詁》云：「董，督，正也」，是董為督也。又云：「庸，勞」，勞亦功也。討之有辭，則前敵易克，故功多也。
　　天子之老，請帥王賦，元戎十乘，以先啟行。天子大夫稱老。元戎，戎車在前者。啟，開也。行，道也。 
　　[疏]「天子之老」。
　　○正義曰：上注云「獻公，王卿士」，此注云「天子大夫稱老」。老者是大夫之總名。《詩》云「方叔元老」，《毛傳》云：「方叔，卿士，命而為將」是卿士稱老也。《曲禮》云：「五官之長曰伯」，「自稱于諸侯曰天子之老。」彼謂三公也。如彼文，則三公乃得稱天子之老。卿亦得稱老者，彼說三公之事，言三公之自稱耳，不言卿之自稱不得同三公也。《曲禮》又云：「諸侯使人于諸侯，使者曰寡君之老。」諸侯之使尚得稱老，明知天子之卿得稱天子之老也。
　　○「元戎」至「啟行」。
　　○正義曰：《詩 小雅 六月》之篇也。元，大也。大戎，戎車之大，在軍前者也。啟，開；行，道；常訓耳。
　　遲速唯君。」欲佐晉討齊。叔向告于齊曰：「諸侯求盟，已在此矣。今君弗利，寡君以為請。」對曰：「諸侯討貳，則有尋盟。若皆用命，何盟之尋？」托用命以拒晉。叔向曰：「國家之敗，有事而無業，事則不經。業，貢賦之業。有業而無禮，經則不序。須禮而有次序。有禮而無威，序則不共。禮須威嚴而後共。有威而不昭，共則不明。威須昭告神明，而後信義著。不明棄共，百事不終，所由傾覆也。信義不明則棄威，不威棄禮。無禮無經，無經無業，故百事不成。
　　○覆，芳服反。是故明王之制，使諸侯歲聘以志業，志，識也。歲聘以修其職業。間朝以講禮，三年而一朝，正班爵之義，率長幼之序。
　　○間，間廁之間。長，丁丈反。再朝而會以示威，六年而一會，以訓上下之則，制財用之節。再會而盟以顯昭明。十二年而一盟，所以昭信義也。凡八聘四朝再會，主一巡守，盟于方岳之下。
　　○守，手又反。岳音岳。志業于好，聘也。
　　○好，呼報反，下注同好同。講禮于等，朝也。示威于眾，會也。昭明于神，盟也。自古以來，未之或失也。存亡之道，恆由是興。晉禮主盟，依先王、先公舊禮，主諸侯盟。懼有不治，奉承齊犧，齊盟之犧牲。
　　○治，直吏反，舊如字。犧，許宜反。而布諸君，求終事也。終，竟也。君曰：『余必廢之，何齊之有？』唯君圖之，寡君聞命矣！」齊人懼，對曰：「小國言之，大國制之，敢不聽從？既聞命矣，敬共以往，遲速唯君。」叔向曰：「諸侯有間矣，間，隙也。 
　　[疏]「叔向」至「命矣」。
　　○正義曰：叔向此言，論聘、朝、會、盟四事。意在言盟，並說會、朝、聘，為次序耳。國家之所以敗也，有交好之事，而無貢賦之業，交好之事不得常矣。有貢賦之常，而無上下之禮，事雖有常，則不次序矣。有上下之禮，而無可畏之威，雖有次序，則不共敬矣。有可畏之威，而不昭告神明，雖為共敬，則不明著矣。信義不明，棄共敬也。承事不共敬，棄次序也。班位不序，棄常度也。徵命不常，棄事宜也。事既棄矣，則百事不終，國家所由傾覆，只為此也。聖人知其不可，是故明王之制，使諸侯每歲令大夫一聘天子，以志識貢賦之業，間一歲，諸侯親自入朝，以講習上下之禮。天子于諸侯再朝而一大會，以示可畏之威。再會而一為盟誓，以顯諸侯之昭明者也。志識貢賦之業，在于交好，故使聘也。講習上下之禮，在于等差，故使朝也。示可畏之威，在于眾聚，故為會也。昭明德之信，在于告神，故為盟也。自古以來，遵行此法，未之有失也。國家存亡之道，恆由是興，為之則存，廢之則亡，存亡起于此也。今晉以先王之禮，主諸侯之盟，懼諸侯之事有不治理者，奉承齊盟所用之犧牲以來至此，而布諸齊君，求終竟盟約之事也。君言曰：「今余必廢之，何齊盟之有？」必如此語，唯君自圖謀之。寡君聞君之命矣！言晉知齊必背盟，即欲與之戰。
　　○注「業貢賦之業」。
　　○正義曰：下句覆述此事云：「歲聘之志業。」每年聘者，所以共貢賦耳。知此業者，是貢賦之業也。下又云：「志業于好」，說聘事而謂之好，則好謂交好。諸侯、天子雖尊卑不同，亦是交好。然則有事者，謂有交好之事也。不經者，經訓常也，謂交好不常也，或聘不以時，或貢賦不充，是不常也。
　　○注「威須」至「義著」。
　　○正義曰：昭亦明也。昭為昭告神祇，明謂信義明著。言會雖示威，威猶未著，必須昭告神明，以要束其心，而後天子信義始得明著于天下矣。
　　○注「信義」至「不成」。
　　○正義曰：杜以信義不明，威無可畏，則是棄威也。不畏威則禮不行，是棄禮也。無禮則無經，無經則無業，故百事所以不成。劉炫以此傳四文皆緣上事而致下事，其上則事、業、禮、威，所致則經、序、共、明。傳既言「不明棄共」，自然當云「不共棄序」，「不序棄經」「不經棄事」。今杜云「不明則棄威，不威棄禮，無禮無經，無經無業」，以杜違背傳文而規杜失。今知劉義非者，杜以「不明棄共」，「不共棄序」，「不序棄經」，「不經棄事」，自是傳文分明。但傳云「百事不終」，明知非徒「棄共」、「棄序」，其威禮亦棄也。杜與傳共為表里，非是違傳。劉不解杜意，妄為規過，謬矣。
　　○注「志識」至「職業」。
　　○正義曰：志是記識，故為識也。歲歲使于天子，所以獻其貢賦，令諸國各自記其職貢，是修其職業也。
　　○注「三年」至「之序」。
　　○正義曰：間朝者，據聘為言也。既云歲聘，因從聘歲為始，更間一年乃朝，故知間朝是三年而一朝也。「朝以正班爵之義，率長幼之序」，與下注「會以訓上下之則，制財用之節」，皆莊二十三年傳文也。
　　○注「十二」至「之下」。


上一篇　下一篇 