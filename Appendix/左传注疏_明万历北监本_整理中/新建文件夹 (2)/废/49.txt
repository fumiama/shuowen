總目 > 儒藏 > 春秋 > 春秋左傳正義 > 春秋左傳正義049
　　○正義曰：《漢書 律歷志》載劉歆三統之術，以為五月二十二分月之二十，乃為一交。以為交在望前，朔則日食，望則月食。交在望後，望則月食，後月朔則日食。交正在朔，則日食既，前後望不食。交正在望，則月食既，前後朔不食。而二十一年九月、十月頻月日食。此年七月、八月日食。凡交前十五度，交後十五度，並是食竟，去交遠則日食漸少，去交近則日食漸多，正當交則日食既。若前月在交初一度日食，則至後月之朔日，猶在交之末度，未出食竟，月行天既匝，來及于日，或可更食。若前月日在交初二度以後，則後月復食無理。今七月日食既，而八月又食。于推步之術，必無此理。蓋古書磨滅，致有錯誤。劉炫云：漢末以來八百余載，考其注記，莫不皆爾，都無頻月日食之事，計天道轉運，古今一也。後世既無其事，前世理亦當然。而今有頻食，于術不得有交之所在。日月必食，日食在朔，月食在望。日月共盡一體，日食少，則月食多；日食多，則月食少。日食儘，則前後望月不食；月食儘，則前後朔日不食。以其交道既不復其相掩故也。此與二十一年頻月日食，理必不然。但其字則變古為篆，改篆為隸，書則縑以代簡，紙以代縑。多歷世代，年數遙遠，喪亂或轉寫誤失其本真，先儒因循，莫敢改易，執文求義，理必不通，後之學者，宜知此意也。
　　齊崔杼帥師伐莒。 
　　大水。無傳。 
　　八月，癸巳，朔，日有食之。無傳。 
　　公會晉侯、宋公、衛侯、鄭伯、曹伯、莒子、邾子、滕子、薛伯、杞伯、小邾子于夷儀。 
　　冬，楚子、蔡侯、陳侯、許男伐鄭。公至自會。無傳。 
　　陳針宜咎出奔楚。陳針子八世孫，慶氏之黨。書名，惡之也。
　　○針，其兼反。咎，其九反。惡，烏路反。 
　　[疏]注「陳針子八世孫」。正義曰：《世本》文也。
　　叔孫豹如京師。 
　　大饑。無傳。 
　　【傳】二十四年，春，穆叔如晉。范宣子逆之，問焉，曰：「古人有言曰，『死而不朽』，何謂也？」穆叔未對。宣子曰：「昔匄之祖，自虞以上為陶唐氏，（陶唐，堯所治地，大原晉陽縣也。終虞之世以為號，故曰自虞以上。
　　○上，時掌反，注同。治，直吏反。） 
　　[疏]注「陶唐」至「以上」。正義曰：如杜此注，陶唐共為一名，即是晉陽縣也。《釋例》云：「晉大滷、大原、大夏、參虛、晉陽，六名，大原晉陽縣也。」唯載六名，而言不及唐。《釋例》又別記小國所都唐，大原晉陽縣也，亦云「唐是晉陽」，而言不及陶，則以陶與唐別，不是共為一名也。《史記》云「帝堯為陶唐氏」，韋昭云：「陶、唐皆國名，猶湯稱殷、商也。」案經傳「契居商」，故湯以商為國號。後盤庚遷殷，故殷、商雙舉。歷檢書傳，未聞帝堯居陶。而以陶冠唐，蓋地以二字為名。所稱或單或複也。張晏云「堯為唐侯，國于中山唐縣」，然則唐是中山縣名，非晉陽也。堯自唐侯而升為天子，既為天子，乃治于晉陽，故杜于晉陽六名，言不及唐，記其諸國之都，乃云「唐是晉陽」。言堯為天子，號曰陶唐，其治在晉陽耳。唐非晉陽縣內之地名也。舜受堯禪封堯子丹朱為王者之後，猶稱為唐，其名不易，終虞之世，以陶唐為號，故曰「自虞以上」也。
　　在夏為御龍氏，謂劉累也。事見昭二十九年。
　　○見，賢遍反。 
　　[疏]注「謂劉」至「九年」。
　　○正義曰：昭二十九年傳曰：「陶唐氏既衰，其後有劉累，學擾龍于豢龍氏，以事孔甲。夏後加之，賜氏曰御龍。」
　　在商為豕韋氏，豕韋，國名。東郡白馬縣東南有韋城。 
　　[疏]注「豕韋」至「韋城」。
　　○正義曰：《鄭語》云：祝融之後八姓，「大彭豕韋為商伯矣」。又曰：「彭，姓。彭祖豕韋，則商滅之矣。」賈逵云：「大彭豕韋為商伯，其後世失道，殷德復興而滅之。」然則商之初，豕韋國君為彭姓也。其後乃以劉累之後代之，亦不知殷之何王滅彭姓而封累後也。昭二十九年傳稱夏王孔甲嘉劉累，「賜氏曰御龍，以更豕韋之後」。則賜劉累身封豕韋。而此云「在商為豕韋氏」者，杜于彼注云：「劉累代彭姓之豕韋，累尋遷魯縣。豕韋復國，至商而滅。累之後世，復承其國為豕韋氏。」是杜解劉累及其後世再封豕韋之事。
　　在周為唐杜氏，唐杜，二國名。殷末，豕韋國于唐。周成王滅唐，遷之于杜，為杜伯。杜伯之子隰叔奔晉，四世及士會，食邑于范氏。杜，今京兆杜縣。
　　○隰，徐入反。複，扶又反，下同。 
　　[疏]注「唐杜」至「杜縣」。
　　○正義曰：以《國語》杜伯文不連唐，知唐、杜二國名。又以豕韋為一，嫌唐、杜亦一，故辨之也。昭元年傳稱「堯遷實沈于大夏。唐人是因，以服事夏、商。其季世曰唐叔虞。及成王滅唐，而封大叔」。是言周成王滅唐也。《周語》曰：「周之衰也，杜伯射宣王于鎬。」是周有杜國。故杜以為成王滅唐，遷之于杜為杜伯也。《晉語》訾礻石對范宣子云：「昔隰叔子違周雖奔于晉，生子輿為司空。世及武子，佐文、襄為卿，以輔成、景。後之人可則，是以受隨、范。」賈逵云：「宣王殺杜伯，其子逃而奔晉。」子輿，士蒍字。武子，士會也。會，士蒍之孫，是隰叔四世及士會，食邑于范，為范氏也。劉炫云：「案杜于昭元年注云：『唐人若劉累之等。累遷魯縣，此在大夏。』即如彼言，則居唐之人非累之裔，此注何云「豕韋國于唐」也？又據何文，知初封于唐，後封于杜乎？」今知劉說非者，彼注雖似有異，其義與此不殊。後傳云「唐人」，是因杜以唐人非一人之稱，故云「劉累之等」。謂累之子孫，故云「之等」也。累遷魯縣，傳云「唐人是因」，因居大夏，則累之子孫遷居大夏也。杜知殷末封之于唐者，以周成王滅唐故也；知後封于杜者，以宣王時有杜伯故也。是成王之時，有唐無杜，宣王之時，有杜無唐，故杜為此解。劉炫又規云：唐非豕韋之胤，杜亦未必是後，安知滅唐遷于杜也？賈逵注《國語》，云武王封堯後為唐、杜二國。以為並時為國，非滅唐封杜。劉以為唐非劉累之後，又取賈逵注《國語》「武王封堯後為唐、杜二國」，以為二國並封，而規杜氏，非也。炫謂宣子歷言巳之宗族，于上世有國有家，未必繼體相承，炫于處秦為劉，謂非丘明之筆，豕韋、唐、杜，不信元凱之言，己之遠祖，數自譏訐，或聞此義，必將見嗤。但傳言于人，懼誤後學，意之所見，不敢有隱，唯賢者裁之。
　　晉主夏盟為范氏，其是之謂乎？」晉為諸夏盟主，范氏復為之佐。言巳世為興家。
　　○夏，戶雅反，注同。穆叔曰：「以豹所聞，此之謂世祿，非不朽也。魯有先大夫曰臧文仲，既沒，其言立。立，謂不廢絕。
　　○「既沒，其言立」，今俗本皆作「其言立于世」。檢元熙以前本，則無「于世」二字。其是之謂乎？豹聞之：『大上有立德，黃、帝、堯、舜。
　　○大音泰。其次有立功，禹、稷。其次有立言。』史佚、周任、臧文仲。
　　○佚音逸。任音壬。 
　　[疏]「大上」至「立言」。
　　○正義曰：大上、其次，以人之才知淺深為上、次也。大上謂人之最上者，上聖之人也。其次，次聖者，謂大賢之人也。其次，又次大賢者也。立德，謂創制垂法，博施濟眾，聖德立于上代，惠澤被于無窮，故服以伏羲、神農，杜以黃帝、堯、舜當之，言如此之類，乃是立德也。《禮運》稱「禹、湯、文、武、成王、周公」。後代人主之選，計成王非聖，但欲言周公，不得不言成王耳。禹、湯、文、武、周公與孔子皆可謂立德者也。立功，謂拯厄除難，功濟于時，故服、杜皆以禹、稷當之，言如此之類，乃是立功也。《祭法》云：「聖王之制祭祀也，法施于民則祀之，以死勤事則祀之，以勞定國則祀之，能御大菑則祀之，能捍大患則祀之。」法施于民，乃謂上聖，當是立德之人。其余勤民定國，御災捍患，皆是立功者也。立言，謂言得其要，理足可傳，記傳稱史逸有言，《論語》稱周任有言，及此臧文仲既沒，其言存立于世，皆其身既沒，其言尚存，故服、杜皆以史佚、周任、臧文仲當之，言如此之類，乃是立言也。老、莊、荀、孟、管、晏、楊、墨、孫、吳之徙，制作子書，屈原、宋玉、賈逵、楊雄、馬遷、班固以後，撰集史傳及制作文章，使後世學習，皆是立言者也。此三者雖經世代，當不朽腐，故穆子歷言之。
　　雖久不廢，此之謂不朽。若夫保姓受氏，以守宗祊，祊，廟門。
　　○祊，布彭反，注同。 
　　[疏]注「祊廟門」。
　　○正義曰：《釋宮》云：「祊謂之門。」李巡曰：「祊，故廟門名也。」孫炎曰：「《詩》云：『祝祭于祊。』謂廟門也。」
　　世不絕祀，無國無之。祿之大者，不可謂不朽。」傳善穆叔之知言。范宣子為政，諸侯之幣重，鄭人病之。二月，鄭伯如晉，子產寓書于子西，以告宣子，寓，寄也。
　　○寓音遇。曰：「子為晉國，四鄰諸侯不聞令德，而聞重幣，僑也惑之。僑聞君子長國家者，非無賄之患，而無令名之難。夫諸侯之賄聚于公室，則諸侯貳。貳，離也。
　　○長，丁丈反。難，如字，又乃旦反。賄，呼罪反。若吾子賴之，則晉國貳。賴，恃用之。諸侯貳，則晉國壞。晉國貳，則子之家壞。何沒沒也！沒沒，沈滅之言。
　　○沒沒，如字，一音妹，沈溺也。將焉用賄？夫令名，德之輿也。德須令名以遠聞。
　　○焉，于虔反。聞音問，又如字。德，國家之基也。有基無壞，無亦是務乎！有德則樂，樂則能久。《詩》云：『樂只君子，邦家之基。』有令德也夫！《詩 小雅》。言君子樂美其道，為邦家之基，所以濟令德。
　　○樂樂，並音洛。夫音扶，下「也夫」同。『上帝臨女，無貳爾心』。有令名也夫！《詩 大雅》。言武王為天所臨，不敢懷貳心，所以濟令名。
　　○女音汝。 
　　[疏]「詩云」至「名也夫」。
　　○正義曰：《詩 小雅 南山有台》之篇。旨，美也。言有樂美之德，君子以有樂美之德，故為邦家之基本也。此詩所言，言此君子有令德也。夫又引《詩 大雅 大明》之篇，詩人謂武王云，上天之意，臨視女武王矣。言武王為天所臨，不敢懷貳于女之心。此詩所言，言武王有令名也。夫樂美君子者，言君子有可樂可美之德也。劉炫云：詩人謂武王云，上天之意，臨視女武王，故在下臣民，無懷貳于女之心也。
　　恕思以明德，則令名載而行之，是以遠至邇安。毋寧使人謂子：『子實生我。』無寧，寧也。
　　○毋音無。而謂『子濬我以生』乎？濬，取也。言取我財以自生。
　　○濬，思俊反。 
　　[疏]「毋寧」至「生乎」。
　　○正義曰：無寧，寧也。言人等作二事：為不取人財，寧使人謂子實能生養我民也。為多取人財，使人言子不能自活，而須我民財以生活乎！此二者孰勝也？
　　象有齒以焚其身，賄也。」焚，斃也。
　　○焚，扶云反；服云，焚，讀曰僨，僨，僵也。斃，婢世反。 
　　[疏]注「焚，斃也」。
　　○正義曰：焚是燒也。象不燒死，故訓為斃。服虔云：焚，讀曰僨，僨，僵也。為生齒牙，僵仆其身。
　　宣子說，乃輕幣。是行也，鄭伯朝晉，為重幣故，且請伐陳也。鄭伯稽首，宣子辭。子西相，曰：「以陳國之介恃大國而陵虐于敝邑，介，因也。大國，楚也。說音悅。為，于偽反，下注「魯為」同。相，息亮反。介音戒，注及下同。寡君是以請罪焉。請，得罪施陳也。
　　○「是以請罪焉」，一本作「是以請請罪焉」。請，並七井反；徐，上請字音情。敢不稽首？」為明年鄭入陳傳。 
　　孟孝伯侵齊，晉故也。前年齊伐晉，魯為晉報侵。 
　　夏，楚子為舟師以伐吳，舟師，水軍。不為軍政，不設賞罰之差。無功而還。為下吳召舒鳩起本。 
　　齊侯既伐晉而懼，將欲見楚子。楚子使薳啟彊如齊聘，且請期。請會期。
　　○彊，其良反，又居良反。齊社，蒐軍實，使客觀之。祭社，因閱數軍器，以示薳啟彊。
　　○蒐，所求反。閱音決。數，所主反。陳文子曰：「齊將有寇。吾聞之，兵不戢，必取其族。」戢，藏也。族，類也。取其族，還自害也。
　　○戢，側立反。 
　　秋，齊侯聞將有晉師，夷儀之師。使陳無宇從薳啟彊如楚，辭，且乞師。辭有晉師，未得相見。崔杼帥師送之，遂伐莒，侵介根。介根，莒邑。今城陽黔陬縣東北計基城是也。齊既與莒平，因兵出侵之，言無信也。
　　○黔，其廉反，又其令反；如淳音耿弇反。陬，側留反，又子侯反；韋昭音諏。基，本又作其，音基，又如字；《漢書》作「斤」；如淳，斤音基。會于夷儀，將以伐齊，水，不克。晉合諸侯以報前年見伐。 
　　冬，楚子伐鄭以救齊，門于東門，次于棘澤。以齊無宇乞師故也。諸侯還救鄭。夷儀諸侯。晉侯使張骼、輔躒致楚師，求御于鄭。欲得鄭人自御，知其地利故也。
　　○骼，庚百反，一音古洛反。躒，力狄反，徐音洛。鄭人卜宛射犬吉。射犬，鄭公孫。
　　○宛，于元反。射，食亦反，徐神石反。子大叔戒之曰：「大國之人，不可與也。」言不可與等也。欲使卑下之。大叔，游吉。
　　○大叔音泰，下遐嫁反。對曰：「無有眾寡，其上一也。」言在巳上者有常分，無大小國之異。
　　○分，扶問反。 
　　[疏]「無有」至「一也」。
　　○正義曰：射犬之意，言成與彼俱是大夫，無有國士大小、人民眾寡之異。其在我上，彼此一也。其意言我下鄭卿，亦下晉卿，彼若是卿，我當下之，彼是大夫，我不下之。
　　大叔曰：「不然，部婁無松柏。」部婁，小阜。松柏，大木喻小國異于大國。
　　○部，蒲口反，徐扶苟反。婁，本或作樓，路口反，徐力侯反。阜，扶有反。 
　　[疏]注「部婁」至「大國」。
　　○正義曰：《釋地》云：「大陸曰阜，大阜曰陵。」李巡曰：「大陸，謂士地高大，名曰阜，阜最大為陵。」則阜地之高者，是丘陵之類也。部婁，小阜。相傳為然。大山有松柏，小阜無松柏，小阜異于大山，喻小國異于大國，不得與大國之人等也。服虔云：喻小國無賢材知勇之人，而與大國等也。
　　二子在幄，坐射犬于外，二子，張骼、輔躒。幄，帳也。
　　○幄，于角反。既食，而後食之。使御廣車而行，廣車，兵車。
　　○後食音嗣。廣，古曠反，注同。巳皆乘乘車。乘車，安車。
　　○下乘字，繩証反，注及下皆同。將及楚師，而後從之乘，皆踞轉而鼓琴。轉，衣裝。
　　○踞，居慮反。轉，張戀反，注及下同，一音張臠反。裝，側良反，一本作囊。 
　　[疏]注「轉衣裝」。
　　○正義曰：踞，謂坐其上也。戰車所有可坐其上，明是衣囊耳。當是盛衣甲之囊也。下云取胄于囊，當別有小囊盛胄，定本作「衣裝」。
　　近，不告而馳之。射犬恨，故近敵不告而馳。皆取胄于櫜而胄，入壘，皆下，搏人以投，收禽挾囚。禽，獲也。
　　○胄，直救反。櫜，古毛反。壘，力軌反。搏，音博，徐甫各反。挾音協。弗待而出。射犬又不待二子。皆超乘，抽弓而射。既免，復踞轉而鼓琴，曰：「公孫！同乘，兄弟也。言同乘義如兄弟。
　　○複，扶又反，下復討同。故再不謀？」謂不告而馳，不待而出。對曰：「曩者志入而已，今則怯也。」皆笑，曰：「公孫之亟也。」亟，急也。言其性急不能受屈。
　　○曩，奴黨反，曏也。怯，去業反。亟，居力反，注同。 
　　[疏]「曩者」至「怯也」。
　　○正義曰：曩，猶向也。向者志入，前敵而馳，馳入遇，怯而出，非是故不告也。
　　楚子自棘澤還，使薳啟彊帥師送陳無宇。傳言齊、楚固相結也。 
　　吳人為楚舟師之役故，在此年夏。
　　○為，于偽反，下注同。召舒鳩人，舒鳩人叛楚。舒鳩，楚屬國。召欲與共伐楚。楚子師于荒浦，荒浦，舒鳩地。
　　○浦，判五反。使沈尹壽與師祁犁讓之。二子，楚大夫。
　　○犁，力弓反，又利之反。舒鳩子敬逆二子，而告「無之」，且請受盟。二子復命，王欲伐之。薳子曰：「不可。令尹薳子馮。彼告不叛，且請受盟，而又伐之，伐無罪也。姑歸息民，以待其卒。卒，終也。卒而不貳，吾又何求？若猶叛我，無辭有庸。」乃還。彼無辭，我有功。為明年楚滅舒鳩傳。 
　　陳人復討慶氏之黨，針宜咎出奔楚。言宜咎所以稱名。 
　　齊人城郟。郟，王城也。于是谷、雒斗，毀王宮。齊叛晉，欲求媚于天子，故為王城之。
　　○郟，古洽反。 
　　[疏]注「郟王」至「城之」。
　　○正義曰：傳稱成王定鼎于郟鄏，周公就而營之，謂之洛邑，亦名王城。其地舊名為郟，故以郟為城名。《周語》云：「靈王二十二年，谷、洛斗、毀王宮。」計靈王以二年即位，往年為二十二年。往年毀壞其城，故齊人今歲為王城之也。
　　穆叔如周聘，且賀城。王嘉其有禮也，賜之大路。大路，天子所賜車之總名。為昭四年叔孫以所賜路葬張本。 
　　晉侯嬖程鄭，使佐下軍。代欒盈也。鄭行人公孫揮如晉聘。揮，子羽也。
　　○揮，許韋反。程鄭問焉，曰：「敢問降階何由？」問自降下之道。
　　○下，遐嫁反，又如字。 
　　[疏]注「問自降下之道」。
　　○正義曰：下注「階，猶道也」。知問降階者，問自降下之道。程鄭既得為卿，以卿是高位，欲降意下人，故問自降下之道。
　　子羽不能對。歸以語然明，然明，鬷蔑。
　　○語，魚據反。鬷，子公反。然明曰：「是將死矣。不然將亡。貴而知懼，懼而思降，乃得其階。階猶道也。下人而已，又何問焉？言易知。
　　○下，戶嫁反。易，以豉反。且夫既登而求降階者，知人也，不在程鄭。其有亡釁乎？不然，其有惑疾，將死而憂也。」言鄭本小人。為明年程鄭卒張本。
　　○夫音扶。知音智。釁，許覲反。 
　　[疏]「其有」至「憂也」。
　　○正義曰：程鄭忽問降階，然明議其將死，故云此程鄭身有罪禍，懼，奔亡之釁，而輒問降階也。若不然，則有迷惑之疾，將死而憂乎！何休難此，云善言者，君子所尚，有小人道之，輒為死徵。是善言不可出口。此未得傳之意也。然明者，鄭之知人，知程鄭以佞媚嬖幸得升卿位，非有謙退止足之心。今忽問降階，是改其常度。以其改常，知其將死故疑其知將有「亡釁」「惑疾」而憂，故能出此語耳。善言非其常，所以知其死，非謂口出善言即當死也。趙文子，賢人也，將死，其語偷。程鄭，小人也，將死，其言善。俱是失常，無所怪惑也。 



卷三十六 襄二十五年，盡二十五年 

　卷三十六 襄二十五年，盡二十五年 
　　【經】二十有五年，春，齊崔杼帥師伐我北鄙。 
　　夏，五月，乙亥，齊崔杼弒其君光。齊侯雖背盟主，未有無道于民，故書臣，罪崔杼也。
　　○背音佩。 
　　公會晉侯、宋公、衛侯、鄭伯、曹伯、莒子、邾子、滕子、薛伯、杞伯、小邾子于夷儀。 
　　六月，壬子，鄭公孫舍之帥師入陳。子產之言陳以不義見入，故舍之無譏。《釋例》詳之。 
　　[疏]注「子產」至「詳之」。
　　○正義曰：《釋例》曰：「陳、蔡，楚之與國，鄭欲求親于晉，故伐而入之。晉士莊伯詰其侵小，問陳之罪，子產答以東門之役，故免于譏。及其侵蔡，既無晉命，又無直辭，君死主少，興師以求媚于晉，義取亂略，不能以德懷親，又不能以直報怨，故二大夫異于子產也。陳之見伐，本以助晉，晉不逆勞，而以法詰之，得盟主道理。故仲尼曰：『晉為伯，鄭入陳，非文辭不為功，善之也。』」
　　秋，八月，已巳，諸侯同盟于重丘。夷儀之諸侯也。重丘，齊地。已巳，七月十二日，經誤。
　　○重，直龍反。 
　　[疏]注「夷儀」至「經誤」。
　　○正義曰：僖五年，「公及齊侯云云會王世子于首止」，「秋，八月，諸侯盟于首止」。《公羊傳》曰：「諸侯何以不序？一事而再見者，前目而後凡也。」是言前序後總，取省文之義，故此直言諸侯，猶是上夷儀之諸侯也。劉炫云：定四年，「公會劉子云云于召陵」，「五月，公及諸侯盟于皋鼬」。杜云「復稱公者，會、盟異處故」。此亦異處，而不言公者，炫謂史異辭于彼，有規。傳云七月，經言八月。杜以《長歷》校之，七月十二日有已巳，知是經誤也。
　　公至自會。無傳。 
　　衛侯入于夷儀。夷儀，本邢地，衛滅邢而為衛。邑晉愍衛衎失國，使衛分之一邑。書入者，自外而入之辭，非國逆之例。
　　○衎，苦旦反。 
　　[疏]注「夷儀」至「之例」。
　　○正義曰：僖元年「邢遷于夷儀」，是夷儀，是邢地。僖二十五年滅邢而有之，還名其地為夷儀，故為衛之邑也。《釋例》曰：「《春秋》稱入，其例有二：施于師旅，則曰不地；在于歸復，則曰國逆。國逆又以立為例，逆而不立，則皆非例聽及。諸在例外稱入，直是自外入內，記事者常辭，義無所取。而賈氏雖夫人，姜氏之入，皆以為例。如此甚多。」是杜以先儒妄以入例，故顯言非國逆也。于時剽為衛君，非國逆，又不得位而稱侯者，晉人稱為衛侯以告魯，故書侯也。桓十五年，鄭伯突入于櫟，與此同也。
　　楚屈建帥師滅舒鳩。傳在衛侯入夷儀上。經在下，從告。 
　　冬，鄭公孫夏帥師伐陳。陳猶未服。 
　　十有二月，吳子遏伐楚，門于巢，卒。遏，諸樊也。為巢牛臣所殺。不書滅者，楚人不獲其尸。吳以卒告，未同盟而赴以名。
　　○遏，于葛反，徐音謁。 
　　[疏]「吳子」至「巢卒」。
　　○正義曰：諸侯不生名，此吳子名在「伐楚」上者，為卒書名。上之以省文，猶「鄭伯髡頑如會，丙戌卒于鄵」也。
　　【傳】二十五年，春，齊崔杼帥師伐我北鄙，以報孝伯之師也。（前年魯使孟孝伯為晉伐齊。
　　○為晉，于偽反，下「為巳娶」同。）公患之，使告于晉。孟公綽曰：「崔子將有大志，（志在弒君。孟公綽，魯大夫。
　　○綽，昌若反。徐本作卓，音同。）不在病我，必速歸，何患焉？其來也不寇，（不為寇害。）使民不嚴，（欲得民心。）異于他日。」齊師徒歸。（徒，空也。） 
　　齊棠公之妻，東郭偃之姊也。棠公，齊棠邑大夫。 
　　[疏]注「棠公」至「大夫」。
　　○正義曰：楚僣號稱王，故縣尹稱公。齊不僣號，亦邑長稱公者，蓋其家臣僕呼之曰公。傳即因而言之，猶伯有之臣云：「吾公在壑谷也。
　　東郭偃臣崔武子。棠公死，偃御武子以吊焉。見棠姜而美之，美其色也。使偃取之。為已取也。
　　○取，如字，又七住反，注同，注或作「娶」字。偃曰：「男女辨姓，辨，別也。
　　○別，彼列反。今君出自丁，齊丁公，崔杼之祖。 
　　[疏]注「丁公」。
　　○正義曰：諡法：遠義不克曰丁。
　　臣出自桓，不可。」齊桓公小白，東郭偃之祖。同姜姓，故不可昏。武子筮之，遇困。坎下兌上，困。
　　○坎，苦敢反。兌，徒外反。之大過。巽下兌上，大過。困六三變為大過。
　　○巽音孫。 
　　[疏]「遇困之大過」。
　　○正義曰：坎下兌上為困，兌為澤，坎為水，水在澤下，則澤中無水也。《易 困 象》曰：「澤無水，困。」澤以鍾水潤生萬物，今澤無水，則萬物困病，故名其卦為困也。巽下兌上為大過，《彖》曰：「大過，大者過也。」陽大陰小，二陰而夾四陽，大者過也。
　　史皆曰：「吉！」阿崔子。 
　　[疏]「史皆曰吉」。
　　○正義曰：史者，筮人也。史有多人皆言為吉，阿崔子之意也。服虔云：「皆」，二卦。妄也。
　　示陳文子，文子曰：「夫從風，坎為中男，故曰「夫」。變而為巽，故曰「從風」。
　　○中，丁仲反。風隕，妻不可娶也。風能隕落物者，變而隕落，故曰「妻不可娶」。
　　○隕，于敏反。娶，亦作取，七住反，注同。且其《繇》曰：『困于石，據于蒺黎，入于其宮，不見其妻，凶。』困六三爻辭。
　　○繇，直又反。蒺音疾。黎，力利反。『困于石』，往不濟也。坎為險、為水。水之險者，石，不可以動也。 
　　[疏]注「坎為」至「以動」。
　　○正義曰：《坎 彖》云：「習坎，重險也。」《說卦》坎為水。」水之險者為石也，石不可動，往而遇石，是往不濟也。
　　『據于蒺黎』，所恃傷也。坎為險。兌為澤。澤之生物而險者蒺黎，恃之則傷。 
　　[疏]注「坎為」至「則傷」。
　　○正義曰：兌為澤，《說卦》文也。《釋草》云：「茨，蒺藜。」郭璞曰：「布地蔓生，細葉，子有三角，剌人。」蒺藜有剌，是草之險者，踐之則被剌，故恃之則傷也。
　　『入于其宮，不見其妻，凶』，無所歸也。」《易》曰：非所困而困，名必辱。非所據而據，身必危。既辱且危，死期將至，妻其可得見邪？今卜昏而遇此卦，六三失位無應。則喪其妻，失其所歸也。
　　○應，應對之應。喪，息浪反。 
　　[疏]注「易曰」至「所歸」。
　　○正義曰：所引《易》曰，《易 下系辭》文也。孔子引此爻之辭，而以此言述之。非所困而困者，謂六三是坎，「坎為水」，水之險者為石，遇石當須辟之，非合所困而困之，故名必辱也。非所據而據，謂六三在坎之上，澤之下于蒺藜之間，應當辟之，非合所據而乃據之，故身必危也。石未即害身之物，所以云名必辱。蒺藜害體之物，故云身必危。既有困辱，且復傾危，此死時其將至矣，妻其可得見乎？孔子述此爻之義如是。今卜昏而遇此卦，是不吉之象也。六三以陰居陽位，是失位也。三應在上，上亦陰爻，是無應也。動而無應，是喪失所歸，故不見其妻也。劉炫云：困卦六三上承九四，四非三應，而三欲附之，附之不入，自取其困。不應為此困而為之，名必辱也。六三失位，而下乘九二，以柔乘剛，非安身之道。不應據而據之，身必危也。
　　崔子曰：「嫠也何害？先夫當之矣。」寡婦曰嫠。言棠公巳當此凶。
　　○嫠，本又作釐，力之反。遂取之。 
　　莊公通焉，驟如崔氏，以崔子之冠賜人。侍者曰：「不可。」公曰：「不為崔子，其無冠乎？」言雖不為崔子，猶自應有冠。
　　○驟，愁又反，徐在遘反。 
　　[疏]「不為」至「冠乎」。
　　○正義曰：公意言冠易得，不足惜，縱使余人不為崔子者，其可無冠乎？況崔子富貴，其當自有冠也？劉炫云：「冠是首服之大名。」《周禮 司服》「卿玄冕」，此崔子之冠，蓋玄冕也。今知非者，以《禮運》云「冕弁兵革，藏于私家，非禮也」。崔子冕在公府，非助君祭不得用之，將以賜人，人非是卿，何處施用？案傳云「驟如崔氏，以崔子之冠賜人」。當謂就崔子家以崔子冠賜人，當是玄冠也。或冠模制作有異，故以賜人。
　　崔子因是，因是怒公。又以其間伐晉也，間晉之難而伐之。
　　○間，間廁之間，注同。難，乃旦反。曰：「晉必將報。」欲弒公以說于晉，而不獲間。公鞭侍人賈舉而又近之，乃為崔子間公。伺公間隙。
　　○弒，申志反。說音悅，又如字。近，附近之近，下「近于公宮」並注同。為，于偽反，下「莒為」、下注「為崔子」同。 
　　夏，五月，莒為且于之役故，莒子朝于齊。且于役在二十三年。
　　○且，子余反。甲戌，饗諸北郭。崔子稱疾不視事。欲使公來。乙亥，公問崔子，問疾。遂從姜氏。姜入于室，與崔子自側戶出。公拊楹而歌。歌以命姜。
　　○拊，芳甫反，拍也。楹音盈。侍人賈舉止眾從者，而入，閉門。為崔子閉公也。重言侍人者，別下賈舉。
　　○從，才用反。重，直用反。別，彼列反。甲興，公登台而請，弗許。請免。請盟，弗許。請自刃于廟，勿許。求還廟自殺也。皆曰：「君之臣杼疾病，不能聽命。不能親聽公命。近于公宮，言崔子宮近公宮，或淫者詐稱公。陪臣干掫有淫者，不知二命。」乾掫，行夜也。言行夜得淫人，受崔子命討之，不知它命。
　　○陪臣乾，徐云讀曰犴，胡旦反，注同；服音如字。掫，側柳反；徐又子俱反，一音作侯反；《說文》云：「掫，夜戒有所擊也。從手，取聲。」《字林》同，音子侯反；服本作諏，子須反，謀也；今傳本或作諏，猶依掫音。行夜，音下孟反，下同。 
　　[疏]注「乾掫」至「他命」。
　　○正義曰：昭二十年傳說齊公孫青聘衛之事，云：「賓將掫，主人辭。賓曰：『若不獲捍外役，是不有寡君也。』乃親執鐸，終夕與于燎。」燎即是掫之事，捍外役即是乾之義也。故先儒相傳，皆以乾掫為行夜。《說文》云：「掫，夜戒守有所擊。從手，取聲。」夜捍寇盜，手有所擊，故以乾掫為行夜官名也。服虔云：一曰乾，捍也。諏，謀也。言受崔子命，捍御謀淫之人。有此謬說，故掫字或誤從言也。今定本作「乾掫」。受崔子之命，又受公命，是為二命，故云受崔子命討之，不知他命也。
　　公逾牆，又射之，中股，反隊，遂弒之。賈舉、州綽、邴師、公孫敖、封具、鐸父、襄伊、僂堙皆死。八子皆齊勇力之臣，為公所嬖者，與公共死于崔子之宮。
　　○射，食亦反。中，丁仲反。股音古。隊，直類反。具，求付反。鐸，待洛反。僂，力侯反。堙音因。 
　　[疏]「又射之，中股」。
　　○正義曰：上未有射公之文，而云「又射之」者，以公未逾牆，必巳射公，但射公不中，傳文不載。以逾牆射之中股，故傳言其事，而云「又」也。
　　祝佗父祭于高唐，高唐有齊別廟也。
　　○佗，徒河反。至，復命，不說弁而死于崔氏。爵弁，祭服。
　　○說，他活反。弁，皮彥反。申蒯，侍漁者，侍漁，監取魚之官。
　　○蒯，若怪反。監，古銜反。退，謂其宰曰：「爾以帑免，帑，宰之妻子。
　　○帑音奴。我將死。」其宰曰：「免，是反子之義也。」與之皆死。反死君之義。崔氏殺鬷蔑于平陰。畿蔑，平陰大夫，公外嬖。傳言莊公所養非國士，故其死難，皆嬖寵之人。
　　○鬷，子公反。難，乃旦反，下皆同。 
　　晏子立于崔氏之門外，聞難而來。其人曰：「死乎？」曰：「獨吾君也乎哉？吾死也。」言巳與眾臣無異。曰：「行乎？」曰：「吾罪也乎哉？吾亡也。」自謂無罪。曰：「歸乎？」曰：「君死安歸？言安可以歸。君民者，豈以陵民？社稷是主。臣君者，豈為其口實？社稷是養。言君不徒居民上，臣不徒求祿，皆為社稷。
　　○為，于偽反，注「皆為」及下文同。故君為社稷死，則死之；為社稷亡，則亡之。謂以公義死亡。若為己死而為己亡，非其私暱，誰敢任之？私暱，所親愛也。非所親愛，無為當其禍。
　　○暱，女乙反。任音壬，當也。且人有君而弒之，吾焉得死之，而焉得亡之？言巳非正卿，見待無異于眾臣，故不得死其難也。
　　○弒，申志反。焉，于虔反，下同。將庸何歸？」將用死亡之義，何所歸趣。門啟而入，枕尸股而哭，以公尸枕已股。
　　○枕，之鴆反，注同。興，三踴而出。人謂崔子：「必殺之！崔子曰：「民之望也！舍之，得民。」舍，置也。
　　○踴，羊寵反。盧蒲癸奔晉，王何奔莒。二子，莊公黨。為三十八年殺慶舍張本。 
　　叔孫宣伯之在齊也，宣伯，魯叔孫僑如。成十六年奔齊。叔孫還納其女于靈公。嬖，生景公。還，齊群公子。納宣伯女于靈公。
　　○還音旋。丁丑，崔杼立而相之，慶封為左相。盟國人于大宮，大宮，大公廟。
　　○相，息亮反，下同。大音泰，注同。曰：「所不與崔、慶者」，晏子仰天歎曰：「嬰所不唯忠于君、利社稷者是與，有如上帝！」乃歃。盟書云，所不與崔、慶者，有如上帝。讀書未終，晏子抄答易其辭，因自歃。
　　○「曰所不與崔、慶者」，本或此下有「有如此盟」四字者，後人妄加。歃，所洽反，又所甲反。辛巳，公與大夫及莒子盟。莒子朝齊，遇崔杼作亂，未去，故復與景公盟。
　　○複，扶又反。大史書曰：「崔杼弒其君。」崔子殺之。其弟嗣書，而死者二人。嗣，續也。並前有三人死。其弟又書，乃舍之。南史氏聞大史盡死，執簡以往。聞既書矣，乃還。傳言齊有直史，崔杼之罪所以聞。 
　　閭丘嬰以帷縳其妻而載之，與申鮮虞乘而出。二子，莊公近臣。
　　○帷，位悲反。縳，直轉反。乘，繩證反。鮮虞推而下之，下嬰妻也。
　　○推，如字，又他回反。曰：「君昏不能匡，危不能救，死不能死，而知匿其暱，匿，藏也。暱，親也。
　　○匿，女力反。暱，女乙反。其誰納之？」行及弇中，將舍。弇中，狹道。
　　○弇，于檢反，又于廉反。狹音洽。嬰曰：「崔、慶其追我！」鮮虞曰：「一與一，誰能懼我？」言道狹，雖眾無所用。遂舍，枕轡而寢，恐失馬也。
　　○枕，之鴆反。食馬而食。駕而行，出弇中，謂嬰曰：「速驅之！崔、慶之眾，不可當也。」遂來奔。道廣，眾得用，故不可當。
　　○食馬音嗣。崔氏側莊公于北郭。側，瘞埋之。不殯于廟。
　　○瘞，于滯反。埋，無皆反。丁亥，葬諸士孫之里，士孫，人姓，因名里。死十三日便葬，不待五月。四翣，喪車之飾，諸侯六翣。
　　○翣，所甲反。 
　　[疏]注「喪車」至「六翣」。
　　○正義曰：《周禮 縫人》：「掌衣翣柳之材。」鄭玄云：「必先纏衣其木，乃以張飾也。」《喪大記》云：「飾棺，君黼翣二，黻翣二，畫翣二。」鄭玄云：「漢禮，翣以木為筐，廣三尺，高二尺四寸，方兩角高，衣以白布畫者，畫云氣，其余各如其象，柄長五尺，車行使人持之而從。既窆，樹于壙中。」《檀弓》曰：「周人牆置翣。」是也。是說翣之制也。《方言》云：「自關而東謂扇為翣。」則翣是扇之類也。《禮器》云：「天子八翣，諸侯六翣，大夫四翣。」鄭玄云：八翣者，加龍翣二。
　　不蹕，蹕，止行人。
　　○蹕音必。下車七乘，不以兵甲。下車，送葬之車。齊舊依上公禮，九乘，又有甲兵。今皆降損。
　　○乘，繩証反，注及下七百乘同。 
　　[疏]「不蹕」。
　　○正義曰：禮，喪車乘人專道而行，無貴賤一也。蹕者，止行人也。此不止行人，略賤之。
　　○注「下車」至「降損」。
　　○正義曰：服虔云：「下車，遣車也。」《雜記》云：「遣車視牢具」。鄭玄云：「言車多少，各如所包遣奠牲體之數也。然則遣車，載所包遣奠而藏之者與？遣奠，天子大牢，包九個；諸侯亦大牢，包七個；大夫亦大牢，包五個；士，少牢，包三個。大夫以上乃有遣車。」如鄭之所言，遣車者乃是明器，涂車芻靈，載所包遣奠藏之于壙中。下車若是明器，則甲兵亦是明器。當云無甲兵，不得云「不以甲兵」也。杜言送葬之車，則謂此為貳車，非遣車也。言下車者，蓋謂粗惡之車，非良車也。《周禮 大行人》云：「上公貳車九乘，侯、伯貳車七乘，子、男貳車五乘。」則齊是侯爵，法當是七乘耳。今傳舉七乘，言其不依舊法，知齊舊依上公之禮，貳車九乘。其送葬又有甲兵，今皆降損也。用甲兵者，葬是送終大禮，法當備列軍陳。若漢葬霍光，發材官輕車，比軍伍校士，軍陳至茂陵，以送其葬，所以榮之也。
　　晉侯濟自泮，泮，闕。
　　○泮，普半反。會于夷儀，伐齊，以報朝歌之役。朝歌役在二十三年。不書伐齊，齊人逆服，兵不加。齊人以莊公說，以弒莊公說晉也。
　　○說，如字，又音悅，注同。 
　　[疏]注「以弒莊公說晉也」。
　　○正義曰：劉炫云：杜意晉謀伐齊，齊人乃弒莊公以說晉也。炫謂莊公死後晉始謀伐齊，齊人以莊公伐晉，晉欲報伐莊公，既以此說晉，言晉讎既死，今新君服從晉也。
　　使隰鉏請成。慶封如師，慶封獨使于晉，不通諸侯，故不書。鉏，隰朋之曾孫。
　　○鉏，仕居反。使，所吏反。男女以班。賂晉以宗器、樂器。宗器，祭祀之器。樂器，鍾磬之屬。 
　　[疏]「男女以班」。
　　○正義曰：劉炫云：哀元年「蔡人男女以辨」，與此同。杜意男女分別將以賂晉也。炫謂男女分別示晉以恐懼服罪，非以為賂也。
　　自六正、三軍之六卿。五吏、三十帥、五吏，文職。三十帥，武職。皆軍卿之屬官。
　　○帥，所類反，注及下注「將帥」同。 
　　[疏]注「五吏」至「屬官」。
　　○正義曰：此齊以晉將來伐，就會賂之。則五吏、三十帥皆軍內之官也。三軍將佐有六，與六正數同，故以六正為六卿也。其五吏、三十帥皆是軍內之官。以三軍與六正數同，必是在軍之官。但軍官不復可知。下句言三軍之大夫、百官之正長，則軍內群官足包之矣。于大夫之上言五吏、三十帥，此吏、帥未必貴于大夫，當以有所掌，故先言之耳。以吏者，治也，故為文職。帥者，有所率領，故為武職。杜氏以意而解，不能審悉，故云「皆軍卿之屬官」，略言之耳。既以帥為武職，則帥是大帥，下句復云「師旅」，明當小于此帥，故杜以下「師旅」為「小將帥」。董遇云：五吏，謂一正有五吏，為三十帥之長。亦以意言之耳。俗本「三十帥」為「三十師」，非也。
　　三軍之大夫、百官之正長、師旅百官正長，群有司也。師旅，小將帥。
　　○長，丁丈反，注同。及處守者皆有賂。皆以男女為賂。處守，守國者。
　　○處守，手又反，注處守同。守國如字，或手又反。 
　　[疏]注「皆以男女為賂」。
　　○正義曰：杜以上句「男女以班」與「賂」連文，故云「皆以男女為賂」，劉炫以為「男女以班」，示降服于晉。有賂者，皆有貨財賂之，非「以男女為賂」，與杜異也。
　　晉侯許之。晉侯受賂還，不譏者，齊有喪，師自宜退。 
　　[疏]注「晉侯」至「宜退」。
　　○正義曰：案傳「會于夷儀，伐齊，以報朝歌之役。齊人以莊公說」。則晉初伐齊之日，未知莊公巳死，齊人以說，方始知之。齊既有喪，師自須退。縱令受賂，未合致譏，故杜為此解。而劉以為齊弒君之後，晉始來伐而規杜氏，非也。
　　使叔向告于諸侯。告齊服。公使子服惠伯對曰：「君舍有罪，以靖小國，君之惠也。寡君聞命矣。」 
　　晉侯使魏舒、宛沒逆衛侯，衛獻公以十四年奔齊。
　　○宛，于元反。將使衛與之夷儀。崔子止其帑，以求五鹿。崔杼欲得衛之五鹿，故留衛侯妻子于齊以質之。 
　　[疏]「崔子」至「五鹿」。
　　○正義曰：衛侯本以妻子奔齊，今衛侯將入夷儀，崔子止其帑于齊。所以止之，以求五鹿故也。衛侯若得衛國，望以五鹿與齊，故止其妻子以質之也。
　　初，陳侯會楚子伐鄭，在前年。當陳隧者，井堙木刊。隧，徑也。堙，塞也。刊，除也。
　　○隧，音遂，徐又徒猥反，下同。堙音因。刊，苦干反。徑，古定反。鄭人怨之。六月，鄭子展、子產帥車七百乘伐陳，宵突陳城，突，穿也。遂入之。陳侯扶其大子偃師奔墓，欲逃塚間。遇司馬桓子，曰：「載余！」陳之司馬。曰：「將巡城。」不欲載公，以巡城辭。遇賈獲，賈獲，陳大夫。載其母妻，下之而授公車。公曰：「舍而母！」辭曰：「不祥。」雖急，猶不欲男女無別。
　　○別，彼列反，下文同。與其妻扶其母以奔墓，亦免。子展命師無入公宮，與子產親御諸門。欲服之而已，故禁侵掠。
　　○御，魚呂反。掠音亮。陳侯使司馬桓子賂以宗器。陳侯免，擁社。免，喪服。擁社，抱社主。示服。
　　○免音問，注同；徐音萬，喪冠也。擁，于勇反。使其眾男女別而累，以待于朝。累，自囚系以待命。
　　○累，類悲反，一音呂執反。 
　　[疏]注「累自」至「待命」。
　　○正義曰：宣十二年「楚子入鄭，鄭伯肉袒牽羊」。所以不別以男女囚系以待命者，此雖降服，猶望國存，故以囚系男女，擬為鄭之僕隸，彼則恐其遂滅，請俘江南，國巳亡滅，男女非已之有，故與此不同。
　　子展執縶而見，見陳侯。
　　○縶，陟立反。見，賢遍反。再拜稽首，承飲而進獻。承飲，奉觴。示不失臣敬。子美入，數俘而出。子美，子產也。但數其所獲人數，不將以歸。
　　○數俘，所主反，注「但數」同；下方夫反。祝祓社，司徒致民，司馬致節，司空致地，乃還。祓，除也。節，兵符。陳亂，故正其眾官，修其所職，以安定之，乃還也。
　　○祓，方弗反，徐音沸。 
　　[疏]注「祓除」至「還也」。
　　○正義曰：《周禮 女巫》：「掌歲時祓除釁浴。」鄭玄云：「歲時祓除，如今三月上巳，如水上之類釁浴，謂以香薰草藥沐浴。」彼言祓除，知此祓社是祓除也。其祓除之事，當如鄭之言也。《周禮》有掌節之官，節為兵符，若今之銅虎符、竹使符也。陳國既亂，致使官司廢闕，民人分散，符節失亡，故令陳之司徒招致民人，司馬集致符節，司空檢致土地，使各依其舊，師乃回還也。劉炫云：陳國既亂，民、節與地非復陳有，子展、子產心不滅陳，各使巳之官屬，各依其職事，致之于陳，使民依職領受，具其眾官，備其所職，以安定之，乃還也。諸官皆鄭人，在軍有此官者，蓋權使攝為之，未必是正官。服虔以為祝與司徒算皆是陳人，各致其所主于子產。案傳陳侯擁社自抱以逆，又何須祝祓之？子美數俘獲尚不取，何當取其民地，使陳致之？既致，乃還，則是滅矣，何以云入陳也？
　　秋，七月，己巳，同盟于重丘，齊成故也。伐齊而稱同盟，以明齊亦同盟。 
　　[疏]注「伐齊」至「同盟」。
　　○正義曰：杜以經言「同盟」，傳言「伐齊」，直書諸侯同盟，齊人不序于列，故據同盟之言，以明齊亦與盟。劉炫以為齊直遣慶封如師，齊侯不與盟，今知非者，以五月齊弒莊公之後即立景公，及七月始盟。傳言「齊成故也」，明齊侯在，魯莊十六年「同盟于幽」，傳云「鄭成也」，二十七年「同盟于幽」，傳云「陳、鄭成也」，二十七年「同盟于幽」，傳云「陳、鄭服也」，並與此文同。又傳稱重丘之盟，未可忘也，故知齊亦同盟。劉以為齊侯不與盟而規杜氏，非也。
　　趙文子為政，趙武代范匄。令薄諸侯之幣而重其禮。以重禮待諸侯。穆叔見之。謂穆叔曰：「自今以往，兵其少弭矣！弭，止也。
　　○弭，亡氏反。齊崔、慶新得政，將求善于諸侯。武也知楚令尹。令尹，屈建。 
　　[疏]注「令尹屈建」。
　　○正義曰：趙文子初始為政，與令尹相知，望其在後兵息，知是新令尹也。下文始言屈建為令尹者，因伐舒鳩而追序之。其實蒍子馮卒在此盟前，故服、杜皆以令尹為屈建也。
　　若敬行其禮，道之以文辭，以靖諸侯，兵可以弭。」為二十七年晉、楚盟于宋傳。
　　○道音導。 
　　楚薳子馮卒，屈建為令尹。屈建，子木。屈盪為莫敖。代屈建。宣十二年邲之役，楚有屈盪，為左廣之右。《世本》，屈盪，屈建之祖父。今此屈盪與之同姓名。
　　○邲，扶必反。廣，古曠反。舒鳩人卒叛。前年辭不叛。楚令尹子木伐之，及離城。離城，舒鳩城。吳人救之，子木遽以右師先，先至舒鳩。
　　○遽，其據反。子彊、息桓、子捷、子駢、子盂帥左師以退。五人不及子木，與吳相遇而退。
　　○捷，在接反。駢，蒲賢反，又蒲丁反。盂音于。吳人居其間七日。居楚兩軍之間。子彊曰：「久將墊隘，隘乃禽也。不如速戰。墊隘，慮水雨。
　　○墊，丁念反；《方言》云：下也。隘，于懈反。 
　　[疏]注「墊隘慮水雨」。
　　○正義曰：成六年注云：「墊隘，嬴困也。」《方言》云：「墊，下也。」吳地下濕，久駐于此，慮水雨大，至民將困病，故恐為人所禽制也。
　　請以其私卒誘之，簡師，陳以待我。簡閱精兵，駐後為陳。
　　○卒，子忽反，下同。陳，直覲反，注同。駐，張住反。我克則進，奔則亦視之，視其形勢而救助之。乃可以免。不然，必為吳禽。從之。五人以其私卒先擊吳師。吳師奔，登山以望，見楚師不繼，復逐之，傅諸其軍。吳還逐五子，至其本軍。
　　○複，扶又反，下「復伐陳」同。傅音附。簡師會之，吳師大敗。遂圍舒鳩，舒鳩潰。八月，楚滅舒鳩。五子既敗吳師，遂前及子木，共圍滅舒鳩。
　　○潰，戶內反。 
　　衛獻公入于夷儀。為下自夷儀與甯喜言張本。 
　　鄭子產獻捷于晉，獻入陳之功，而不獻其俘。 
　　[疏]注「獻入」至「其俘」。
　　○正義曰：上云「數俘而出」，不將以歸，知其空獻功，不獻俘也。
　　戎服將事。戎服，軍旅之衣，異于朝服。 
　　[疏]注「戎服」至「朝服」。
　　○正義曰：《周禮 司服》云：「凡兵事，韋弁服。」鄭玄云：「韋弁以韎韋為弁，又以為衣裳也。」諸侯之朝服，玄冠緇布衣素積以為裳。是戎服異于朝服也。
　　晉人問陳之罪，對曰：「昔虞閼父為周陶正，以服事我先王。閼父，舜之後。當周之興，閼父為武王陶正。
　　○閼，于葛反。我先王賴其利器用也，與其神明之後也，舜，聖，故謂之神明。庸以元女大姬配胡公，庸，用也。元女，武王之長女。胡公，閼父之子滿也。
　　○大音泰。配，亦作妃，音配。長，丁丈反。 
　　[疏]注「庸用」至「滿也」。
　　○正義曰：庸聲近用，故為用也。《史記 陳世家》云：「陳胡公滿者，虞帝舜之後也。舜傳禹，而舜子商均為封國。夏後之時，或失續，周武王克殷，求舜後，得媯滿，封之于陳，以奉帝舜祀，是為胡公。」
　　而封諸陳，以備三恪。周得天下，封夏、殷二王後，又封舜後，謂之恪。並二王后為三國。其禮轉降，示敬而已，故曰三恪。
　　○恪，若洛反。 
　　[疏]注「周得」至「三恪」。


上一篇　下一篇 