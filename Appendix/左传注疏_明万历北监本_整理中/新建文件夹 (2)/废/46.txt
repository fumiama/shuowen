總目 > 儒藏 > 春秋 > 春秋左傳正義 > 春秋左傳正義046
　　○正義曰：《周禮》：「司常掌九旗之物名，全羽為旞，析羽為旌，道車載旞，游車載旌。」鄭玄云：「全羽、析羽，皆五采，系之于旞旌之上，所謂注旄于乾首也。凡九旗之帛，皆用絳。」「道車，象路也，王以朝夕燕出入。游車，木路也，王以田、以鄙。」是其「析羽為旌」，王者，游車之所建也。鄭玄唯言「全羽、析羽有五采」耳，猶不辯羽是何羽。《周禮》有「夏采之官」，鄭玄云：「夏采，夏翟羽色。」《禹貢》：「徐州貢夏翟之羽，有虞氏以為緌。」後世或無，故染鳥羽，象而用之，謂之夏采。其職云：「掌大喪，以乘車建綏，復于四郊。」鄭玄云：「《明堂位》曰『有虞氏之旂，夏后氏之綏』。則旌旗有是緌者，或以旄牛尾為之，綴于橦上。」所謂「注旄于乾首」者，《釋天》云：「注旄首曰旌。」李巡曰：「以旄牛尾著旌首者也。」孫炎曰：「析五采羽注旌上也。下亦有旒縿。」據彼諸文言之，則羽旄者，有五色鳥羽，又有旄牛尾也。言全羽、析羽者，蓋有全取其翅，或析取其翮，故有全、析二名也。系此鳥羽、牛尾而于乾首，猶自別有絳為旒縿，縣之于乾。今之旗<革蜀>尚然也，此傳直言羽耳。注不引全羽，而以析羽解之者，以全羽尊于析羽，齊人建以赴會，當是羽之賤者，故以為析羽。不然，則無以知之。計羽毛所用，其費無多，晉人自應有之。而此年范宣子假羽毛于齊，定四年晉人假羽旄于鄭，皆假之他國者，或當制作巧異，故聞而藉觀之。
　　楚子囊還自伐吳，卒。將死，遺言謂子庚：「必城郢。」楚徙都郢，未有城郭。公子燮、公子儀因築城為亂，事未得訖。子囊欲訖而未暇，故遺言見意。
　　○見，賢遍反。君子謂：「子囊忠。君薨不忘增其名，謂前年謚君為共。將死不忘衛社稷，可不謂忠乎？忠，民之望也。《詩》曰：『行歸于周，萬民所望。』忠也。」《詩 小雅》。忠信為周。言德行歸于忠信。即為萬民所瞻望。
　　○行。下孟反，注同。 
　　[疏]「行歸于周」。
　　○正義曰：此《詩 小雅 都人士》之篇也。箋云：「城郭之域曰都」。言都人之士所行，要歸于忠信，其余萬民寡識者，咸瞻望而法效之。
　　【經】十有五年，春，宋公使向戌來聘，二月，己亥，及向戌盟于劉。 
　　[疏]「及向戌盟于劉」。
　　○正義曰：荀庚、孫良夫、郤犨等來聘，且尋盟，皆直云及某盟，不言地者，由在國與之盟也。此言「盟于劉」者，出國與盟，故書其盟地，猶如晉侯與公出盟于長樗也。《釋例》劉地闕，蓋魯城外之近地也。
　　劉夏逆王后于齊。劉，采地。夏，名也。天子卿書字，劉夏非卿，故書名。天子無外，所命則成，故不言逆女。 
　　[疏]注「劉采」至「逆女」。
　　○正義曰：宣十年，天王使王季子來聘。傳稱劉康公來聘，是王季子食采于劉，遂為劉氏。此劉夏，當是康公之子，即前年傳稱劉定公是也。《釋例》曰「天子公卿書爵」，此言「天子卿書字」。又云「劉夏非卿」，其實非大夫。而云「非卿」者，以名相配。以劉夏非卿稱名，故云「天子卿書字」以決之。傳稱「卿不行」，故云「劉夏非卿」以對之，皆望經、傳為義也。或以為無爵卿書字，杜何意于此獨舉無爵之卿也？諸侯之娶言逆女，此與桓八年皆言「逆王後」者，天子無外，所命則巳成後矣，故不言逆女也。劉炫云：「例云『天子公卿書爵』，此言『卿書字』者，以其有爵則書爵，無則書字。傳稱官師，即此劉夏。《釋例》以夏為士，則夏此時似未有爵。若夏是卿，當書字。傳言『卿不行非禮』，則此禮本當使卿，故以卿決之。卿當書字，夏非卿，故書名。例稱天子大夫書字，但此禮不使大夫，故不以大夫決之。」
　　夏，齊侯伐我北鄙，圍成。公救成，至遇。無傳。遇，魯地。書「至遇」，公畏齊，不敢至成。 
　　季孫宿、叔孫豹帥師城成郛。備齊，故夏城，非例所譏。 
　　秋，八月，丁巳，日有食之。無傳。八月無丁巳。丁巳，七月一日也。日月必有誤。 
　　邾人伐我南鄙。 
　　冬，十有一月，癸亥晉侯周卒。四同盟。 
　　[疏]注「四同盟」。
　　○正義曰：周以成十八年即位，其年盟于虛朾，襄三年于雞澤，五年于戚，九年于戲，十一年于亳城北，凡五同盟。言四者，唯數襄公盟也。
　　【傳】十五年，春，宋向戍來聘，且尋盟。（報二年豹之聘，尋十一年亳之盟。）見孟獻子，尤其室，（尢，責過也。）曰：「子有令聞而美其室，非所望也。」對曰：「我在晉，吾兄為之。毀之重勞，且不敢間。」（傳言獻子友于兄，且不隱其實。
　　○聞音問。重，直用反。間，間廁之間。） 
　　[疏]「傳注傳言」至「其實」。
　　○正義曰：間，非也。不敢非兄，是友于兄也。不隱其實者，謂恕情實言，無無所隱諱。故云「不隱其實」也。
　　官師從單靖公逆王后于齊。卿不行，非禮也。官師，劉夏也。天子官師，非卿也。劉夏獨過魯告昏，故不書單靖公。天子不親昏，使上卿逆而公監之，故曰「卿不行，非禮」。
　　○過，古禾反。監，工銜反。 
　　[疏]注「官師」至「非禮」。
　　○正義曰：《祭法》云：「官師一廟。」鄭玄云：「官師，中士、下士也。」《釋例》云：「元士、中士稱名，劉夏、石尚是也。下士稱人，公會王人于洮是也。」是天子之官師非卿，故劉夏從單靖公，而譏卿不行也。桓八年，「祭公來，遂逆王后于紀」，經書「祭公」。此云「官師從單靖公」，唯書「劉夏」，知劉夏獨過魯告昏，靖公不至魯也。祭公言來遂逆，此劉夏不言來遂逆者，彼祭公命魯主昏，則是因來遂逆。此不命魯主昏，直過魯告耳，故不言來遂也。《公羊》、《谷梁》亦皆直云「過我也」。此公既行矣，唯譏卿之不行，不譏王不親逆，是知于禮天子不親昏，使上卿逆而公臨之，故唯言「卿不行，非禮也」。《釋例》據此傳，知天子當使公卿，天子不親逆也。
　　楚公子午為令尹，代子囊。公子罷戎為右尹，蒍子馮為大司馬，子馮，叔敖從子。
　　○罷音皮，又戶買反。蒍，于委反。馮，皮冰反。從，才用反。 
　　[疏]注「子馮叔敖從子」。
　　○正義曰：案《世本》，蒍艾獵是孫叔敖之兄，馮是艾獵之子。則馮是叔敖兄之子也。杜《集解》及《釋例》皆以蒍艾獵、叔敖為一人，馮是叔敖之子。《世本》轉寫多誤，杜當考得其真。
　　公子橐師為右司馬，公子成為左司馬，屈到為莫敖，屈到，屈蕩子。
　　○橐音托。成音城。屈，居勿反。公子追舒為箴尹，追舒，莊王子子南。
　　○箴，之林反。屈盪為連尹，養由基為宮廄尹，以靖國人。君子謂：「楚于是乎能官人。官人，國之急也。能官人，則民無覦心。無覬覦以求幸。
　　○廄，徐音救。覦，羊朱反，徐音喻。覬音冀。 
　　[疏]「屈盪為連尹」。
　　○正義曰：服虔云：「連尹，射官，言射相連屬也。」若是主射，當使養由基為之，何以使由基為宮廄尹，棄能不用，豈得為「能官人」也？官名臨時所作，莫敖之徒，並不可解，故杜皆不解之。
　　《詩》云：『嗟我懷人，寘彼周行。』能官人也。《詩 周南》也。寘，置也。行，列也。周，徧也。詩人嗟嘆，言我思得賢人，置之徧于列位。是后妃之志，以官人為急。
　　○寘，之豉反，下同。行，戶郎反，注及下同。徧音遍，下同。 
　　[疏]注「詩周」至「為急」。
　　○正義曰：《周南 卷耳》之篇也。《序》云：「后妃之志，又當輔佐君子，求賢審官。」故詩人述其意。后妃嗟嘆，言我思得賢人，置之使徧于列位。是后妃之志，以官人為急，故嗟嘆思之。
　　王及公、侯、伯、子、男、甸、采、衛、大夫，各居其列，所謂『周行』也。」言自王以下，諸侯大夫各任其職，則是詩人周行之志也。甸、采、衛，五服之名也。天子所居，千里曰圻，其外曰侯服，次曰甸服，次曰男服，次曰采服，次曰衛服。五百里為一服。不言侯、男，略舉也。
　　○任音壬。圻音祈。 
　　[疏]「王及」至「行也」。
　　○正義曰：后妃之志，志在輔王求賢，置之于公卿以下之位耳。非欲更別求賢，置之于王位也。但公卿以下，尚欲使之皆賢，豈欲王之不賢乎？雖不欲他賢代王，而欲所王行益賢也。以周訓為徧，言徧在列位，故自王以下，及六服之內，大夫以上，皆言之，各以賢能居其列位，是詩人所謂周行者也。計后妃之意，亦下及士，但傳以士卑，故指言大失耳。《詩傳》以周行，謂周之列位。此注云：「周、徧」者，斷章為義，與《詩》說不同也。此云「能官人」者，謂能官用賢人，為公侯以下。王則天之所命，非人所用。兼言王者，王居天位，修行善政，則是為能官人。故杜云「自王以下，各任其職」。
　　鄭尉氏、司氏之亂，其余盜在宋。亂在十年。鄭人以子西、伯有、子產之故，納賂于宋，三子之父，皆為尉氏所殺故。以馬四十乘，百六十匹。
　　○乘，繩証反，下「千乘」同。與師茷、師慧。樂師也，茷、慧，其名。
　　○茷、扶廢反，徐音伐。三月，公孫黑為質焉。公孫黑，子晳。
　　○質音致。晳，星歷反。司城子罕以堵女父、尉翩、司齊與之。良司臣而逸之，賢而放之。
　　○女音汝。托諸季武子，武子寘諸卞。子罕以司臣托季氏。
　　○卞，皮彥反。鄭人醢之三人也。三人，堵女父、尉翩、司齊。 
　　[疏]「鄭人醢之三人」。
　　○正義曰：以文承司臣之下，嫌其亦醢司臣，故言之「三人」。
　　師慧過宋朝，將私焉。私，小便。其相曰：「朝也。」相師者。
　　○相，息亮反，注及下同。慧曰：「無人焉」。相曰：「朝也，何故無人？」慧曰：「必無人焉。若猶有人，豈其以千乘之相易淫樂之矇？必無人焉故也。」千乘相，謂子產等也。言不為子產殺三盜，得賂而歸之，是重淫樂而輕國相。
　　○易，以豉反，輕也。矇音蒙。為，于偽反，下文「為之攻之」同。子罕聞之，固請而歸之。言子罕能改過。 
　　夏，齊侯圍成，貳于晉故也。不畏霸主，故敢伐魯。于是乎城成郛。郛，郭也。 
　　秋，邾人伐我南鄙。亦貳于晉故。使告于晉。晉將為會以討邾、莒。十二年、十四年，莒人伐魯，未之討也。晉侯有疾，乃止。冬，晉悼公卒。遂不克會。為明年會溴梁傳。
　　○溴，古歷反。 
　　鄭公孫夏如晉奔喪，子蟜送葬。夏，子西也。言諸侯畏晉，故卿共葬。
　　○共音恭。 
　　宋人或得玉，獻諸子罕，子罕弗受。獻玉者曰：「以示玉人，玉人，能治玉者。玉人以為寶也，故敢獻之。」子罕曰：「我以不貪為寶，爾以玉為寶。若以與我，皆喪寶也。不若人有其寶。」 
　　[疏]「不若有其寶」。
　　○正義曰：我得不貪，女得其玉，是我女二人，各有其寶。
　　稽首而告曰：「小人懷璧，不可以越鄉，言必為盜所害。
　　○喪，息浪反。納此以請死也。」請免死。子罕寘諸其里，使玉人為之攻之，攻，治也。富而後使復其所。賣玉得富。 
　　十二月，鄭人奪堵狗之妻，而歸諸范氏。堵狗，堵女父之族。狗娶于晉范氏，鄭人既誅女父，畏狗因范氏而作亂，故奪其妻歸范氏，先絕之。傳言鄭之有謀。
　　○堵音者，狗，本或作「苟」。娶，七住反。 



卷三十三 襄十六年，盡十八年 

　卷三十三 襄十六年，盡十八年 
　　【經】十有六年，春，王正月，葬晉悼公。（逾月而葬，速也。） 
　　[疏]注「逾月而葬速」。
　　○正義曰：四年七月，夫人姒氏薨，八月葬我小君定姒，才別月耳，杜云「逾月而葬，速也」。今晉悼往年十一月卒，此年正月葬，積三月也，杜亦云：「逾月而葬」者，逾，越也，所越有多有少，俱是逾越之義，故杜弘通兩解之。
　　三月，公會晉侯、宋公、衛侯、鄭伯、曹伯、莒子、邾子、薛伯、杞伯、小邾子于溴梁。不書高厚，逃歸故也。溴水出河內軹縣，東南至溫入河。
　　○溴。古闃反，徐公壁反。軹，之氏反，韋昭音枳。 
　　[疏]注「不書」至「故也」。
　　○正義曰：傳于會溴梁之下，晉侯與諸侯宴，乃言「高厚逃歸」，則高厚會訖乃逃也。于會不書齊者，以高厚逃歸，晉人怒之，諸侯即有伐齊之志，不與高厚得為來會。公歸告廟，歷告所會，不告高厚，故不書也。
　　戊寅，大夫盟。諸大夫本欲盟高厚，高厚逃歸，故遂自共盟。雞澤會重序諸侯，今此間無異事，即上諸侯大夫可知。
　　○重，直用反。 
　　[疏]注「諸大」至「可知」。
　　○正義曰：《公羊》以為溴梁之盟，君若贅旒然。《谷梁》云：「不曰諸侯之大夫，大夫不臣也。」皆以為此時諸侯微弱，權在大夫。諸侯皆在，而大夫自盟。政教約信，在于大夫，其事不由君也。不曰諸侯之大夫者，刺大夫不臣也。賈、服取以為說，言惡大夫專，而君失權也。案傳荀偃怒，「使諸侯大夫盟高厚」。以君臣不敵，故使大夫盟之。君使之盟，非自專也。以齊人既有二心，高厚歌詩不類，知小國必有從齊者也。諸侯大夫本意欲盟高厚，高厚雖已逃歸，仍恐余國有二，故大夫遂自共盟，使同會之國，皆一其志也。雞澤之會，又隔袁僑如會，故重言諸侯之大夫。今此間無異事，直言大夫，即是上會諸侯之大夫。不言諸侯，以可知故也。
　　晉人執莒子、邾子以歸。邾、莒二國數侵魯，又無道于其民，故稱「人」以執。不以歸京師，非禮也。
　　○數，所角反。 
　　[疏]注「邾莒」至「禮也」。
　　○正義曰：十二年，莒人伐我東鄙，十四年，莒人侵我東鄙；十五年，邾人伐我南鄙；是邾、莒二國，數侵伐魯也。凡例云：「君不道于其民，則稱『人』以執。」知此二國君，又皆無道于民，故稱「人」以執之也。諸侯不得相治，故成十五年晉侯執曹伯，僖二十八年晉人執衛侯，皆書歸于京師。此言「以歸」，乃是自歸晉國，故非禮也。
　　齊侯伐我北鄙。無傳。齊貳晉故。 
　　夏，公至自會。無傳。 
　　五月，甲子，地震。無傳。 
　　叔老會鄭伯、晉荀偃、衛甯殖、宋人伐許。荀偃主兵，當序鄭上。方示叔老可以會鄭伯，故荀偃在下。 
　　[疏]注「荀偃」至「在下」。
　　○正義曰：《春秋》之例，征伐則主兵者為先。雖大夫為將，諸侯從之，亦以主兵為先。僖二十七年，楚人、陳侯、蔡侯、鄭伯、許男圍宋，是其事也。但禮，卿不會公侯，會伯子男可也。方示叔老可以會鄭伯，故退荀偃于下，所以特見此義，故發傳云「為夷故也」。宋大于衛，稱人而在衛下，宋使大夫為將故也。
　　秋，齊侯伐我北鄙，圍郕。
　　○郕音成。 
　　大雩。無傳。書過。 
　　冬，叔孫豹如晉。 
　　【傳】十六年，春，葬晉悼公。平公即位。（平公，悼公子彪。
　　○彪，彼虯反。）羊舌肸為傅，（肸，叔向也，代士渥濁。
　　○肸，許乙反。向，許丈反。） 
　　[疏]「傳羊舌肸為傅」。
　　○正義曰：成十八年傳，士渥濁為大傅。此代士渥濁，亦當為大傅也。
　　○宣十六年，士會將中軍，且為大傅，注云：「大傅，孤卿。」彼以中軍之將兼之，故知是孤卿也。士渥濁以大夫居之，今此復代渥濁，亦是大夫也。昭五年傳，楚子稱叔向為上大夫，明此以上大夫為傅也。諸侯之有孤卿，猶天子之有三公，無人則闕，故隨其本官高下而兼攝之也。而衛冀隆不達此意，以士渥濁，叔向等皆為卿，故為大傅。若是，大夫何得居孤卿之任？妄以難杜，于義非也。
　　張君臣為中軍司馬，張老子，代其父。祁奚、韓襄、欒盈、士鞅為公族大夫，祁奚去中軍尉，為公族大夫，去劇職，就間官。韓襄，無忌子也。
　　○間音閒。虞丘書為乘馬御。代程鄭。
　　○乘，繩證反。改服、修官，烝于曲沃。既葬，改喪服。修官，選賢能。曲沃，晉祖廟。烝，冬祭也。諸侯五月而葬，既葬，卒哭作主，然後烝、嘗于廟。今晉逾月葬，作主而烝祭。傳言晉將有溴梁之會，故速葬。
　　○烝，之承反。警守而下，會于溴梁，順河東行，故曰下。
　　○警，居領反。守，手又反。命歸侵田。諸侯相侵取之田。以我故，執邾宣公、莒犁比公，犁比，莒子號也。十二年、十四年，莒人侵魯。前年，邾人伐魯。晉將為魯討之，悼公卒，不克會，故平公終其事。
　　○犁，徐力私反，一音力兮反。比音毗，注同。為，于偽反，下文「為夷」同。且曰「通齊楚之使」。邾、莒在齊、楚往來道中，故並以此責之。經書「執」在大夫盟下，既盟而後告。
　　○使，所吏反。 
　　晉侯與諸侯宴于溫，使諸大夫舞，曰：「歌詩必類。」歌古詩，當使各從義類。齊高厚之詩不類。齊有二心故。 
　　[疏]注「齊有二心故」。
　　○正義曰：歌古詩，各從其恩好之義類。高厚所歌之詩，獨不取恩好之義類，故云「齊有二心」。劉炫云：「歌詩不類，知有二心者，不服晉，故違其令；違其令，是有二心也。」
　　荀偃怒，且曰：「諸侯有異志矣。」使諸大夫盟高厚，高厚逃歸。齊為大國，高厚若此，知小國必當有從者。 
　　[疏]注「齊為」至「從者」。
　　○正義曰：荀偃不言齊有異志，而云諸侯有異志，故解之以「高厚若此，故知小國必當有從者」。總疑諸侯有異志，不獨疑齊，故高厚雖逃，猶自諸國共盟也。
　　于是叔孫豹、晉荀偃、宋向戌、衛甯殖、鄭公孫蠆、小邾之大夫盟，曰：「同討不庭。」自曹以下，大夫不書，故傳舉小邾以包之。
　　○向，舒亮反。戌音恤。蠆。敕邁反。 
　　許男請遷于晉，許欲叛楚。諸侯遂遷許。許大夫不可。晉人歸諸侯。唯以其師討許之不肯遷。鄭子蟜聞將伐許，遂相鄭伯以從諸侯之師。鄭與許有宿怨，故其君親行。
　　○蟜，居表反。相，息亮反。穆叔從公。從公歸。
　　○從，才用反，又如字，注同。齊子帥師會晉荀偃。書曰「會鄭伯」，為夷故也。夷，平也。《春秋》于魯事，所記不與外事同者，客主之言，所以為文，固當異也。魯卿每會公侯，《春秋》無譏，故于此示例。不先書主兵之荀偃，而書後至之鄭伯，時皆諸侯大夫，義取皆平，故得會鄭伯。 
　　[疏]注「夷平」至「鄭伯」。
　　○正義曰：《春秋》于魯事，所記不與外事同者，于外則依實而言，于魯則言不以實。不實者，魯國大小，是宋、衛之匹。其常會序列，當在宋下衛上。及其書策，皆云公會某侯。雖會霸主，亦魯在其上。大夫出會，魯亦在先。如此者，客主之言，所以為文，其言固當有異耳。以主客之故，先魯而後他國，魯非實在先也。傳稱在禮卿不會公侯，而魯卿每會公侯，《春秋》無譏。文元年，公孫敖會晉侯于戚是也。杜云體例已舉，據用魯史成文，是《春秋》無譏。既常不譏，無以示可否之義，故于此變文以示例。特言「書曰」，是仲尼新意。舊史當書荀偃在前，今仲尼改之，不先書主兵之荀偃，而書後至之鄭伯，以當時共伐許者，皆是諸侯之大夫，義取與鄭伯尊卑皆平，得會鄭伯故也。言後至之鄭伯者，三月會于溴梁，夏，公至自會，則鄭伯亦已歸矣。五月之下，始書伐許，鄭伯聞將伐許，乃從諸侯之師，是諸侯謀伐已定，鄭伯始來從之，故杜言後至也。
　　夏，六月，次于棫林。庚寅，伐許，次于函氏。棫林、函氏，皆許地。
　　○棫，為逼反，徐于日反。函音咸。 
　　晉荀偃、欒黶帥師伐楚，以報宋揚梁之役。晉師獨進。揚梁役在十二年。
　　○黶，其斬反。楚公子格帥師，及晉師戰于湛阪。襄城昆陽縣北有湛水，東入汝。
　　○格，古核反。湛，而林反，徐又丈林反，一音直斬反。阪音反，徐或扶板反。楚師敗績。晉師遂侵方城之外，不書，不告。復伐許而還。許未遷故。
　　○複，扶又反。 
　　秋，齊侯圍郕。郕，魯孟氏邑。貳晉，故伐魯。孟孺子速徼之。孟獻子之子莊子速也。徼，要也。
　　○孺，本作，如住反。速，本亦作<辶敕>，音同。徼，古堯反。要，一遙反。齊侯曰：「是好勇，去之以為之名。」速遂塞海陘而還。海陘，魯隘道。
　　○好，呼報反。陘音刑，徐古定反。隘，于懈反。 
　　冬，穆叔如晉聘，且言齊故。言齊再伐魯。晉人曰：「以寡君之未禘祀，禘祀，三年喪畢之吉祭。
　　○禘，大計反。 
　　[疏]注「禘祀」至「吉祭」。
　　○正義曰：僖三十三年傳云：「凡君薨，卒哭而祔，祔而作主，特祀于主，烝、嘗、禘于廟。」如彼傳文，則既祔之後，可以為烝、嘗也。閔二年五月，「吉禘于莊公」，以其時未可吉，書「吉」以譏之。此年正月，晉已烝于曲沃，仍云「未得禘祀」，知其禘祀，是三年喪畢之吉祭也。
　　與民之未息。新伐許及楚。不然，不敢忘。」穆叔曰：「以齊人之朝夕釋憾于敝邑之地，是以大請。敝邑之急，朝不及夕，引領西望曰『庶幾乎』！庶幾晉來救。
　　○朝夕，如字，下同。憾，本亦作感，戶暗反。比執事之間，恐無及也。」見中行獻子，賦《圻父》。《圻父》，《詩 小雅》。周司馬掌封畿之兵甲，故謂之圻父。詩人責圻父為王爪牙，不修其職，使百姓受困苦之憂，而無所止居。
　　○比，必利反。間音閒。行，戶郎反。圻，其依反。父音甫，注同。 
　　[疏]「圻父」。
　　○正義曰：此《詩 小雅》篇，刺宣王也。云：「圻父，予王之爪牙。胡轉予于恤，靡所止居？」注云：「宣王之末，司馬職廢。此勇力之士，責司馬云，我乃王之爪牙之士，當為王閒守之衛。女何移我于憂，使我無所止居乎？謂見使從軍，與姜戎戰于千畝而敗之時也。
　　獻子曰：「偃知罪矣。敢不從執事以同恤社稷，而使魯及此！」及此憂。見范宣子，賦《鴻雁》之卒章。《鴻雁》，《詩 小雅》卒章曰：「鴻雁于飛，哀鳴嗸々。唯此哲人，謂我劬勞。」言魯憂困，嗸々然若鴻雁之失所。大曰鴻，小曰雁。
　　○嗸，五刀反。劬，求于反。宣子曰：「匄在此，敢使魯無鳩乎？」鳩，集也。
　　○匄，古害反。鳩，居牛反。 
　　[疏]注「鳩，集也」。
　　○正義曰：《釋詁》云：「鳩，聚也。」聚亦集之義。國有兵寇，則民人不得集聚也。
　　【經】十有七年，春，王二月，庚午，邾子牼卒。（無傳。宣公也，四同盟。
　　○牼，苦耕反，又戶耕反。） 
　　[疏]十七年注「宣公也，四同盟」。
　　○正義曰：經不書葬，故詳言其諡。牼以成十八年即位，其年盟于虛朾，襄三年于雞澤，五年于戚，九年于戲，十一年于亳城北，十六年于溴梁，皆魯、邾俱在，凡六同盟。沈氏云：「去虛朾之盟，又不數溴梁，故為四。」劉炫以為杜氏誤，非也。
　　宋人伐陳。 
　　夏，衛石買帥師伐曹。買，石稷子。 
　　秋，齊侯伐我北鄙，圍桃。 
　　高厚帥師伐我北鄙，圍防。弁縣東南有桃虛。
　　○虛，起居反。 
　　九月，大雩。無傳。書過。 
　　宋華臣出奔陳。暴亂宗室，懼而出奔。實以冬出，書秋者，以始作亂時來告。
　　○華，戶化反。 
　　[疏]注「暴亂」至「來告」。
　　○正義曰：傳說此事文在冬，不知其實以冬出。經書在秋，故知追以秋告。實冬出而告以秋，明以華臣始作亂時來告也。但傳因華臣之出，本其懼罪之由，故于冬之下，追言華閱卒耳。其實華閱之卒，或在九月之前。華臣弱其室，殺其宰，不在九月內耳。
　　冬，邾人伐我南鄙。 
　　【傳】十七年，春，宋莊朝伐陳，獲司徒卬，卑宋也。（司徒卬，陳大夫。卑宋，不設備。
　　○朝，如字。凡人名字，皆放此　＃卐五郎反，注同。） 
　　衛孫蒯田于曹隧，越竟而獵。孫蒯，林父之子。
　　○蒯，苦怪反。隧音遂。竟音境。飲馬于重丘，重丘，曹邑。
　　○飲，于鴆反。重，直龍反。毀其瓶。重丘人閉門而訽之，訽，罵也。
　　○瓶，步經反。訽，呼豆反。罵，馬嫁反。曰：「親逐而君，爾父為厲。厲，惡鬼。林父逐君在十四年。 
　　[疏]傳「親逐」至「為厲」。
　　○正義曰：蒯與其父共逐其君，則是身親為惡，故言「親逐而君」。「爾父為厲」者，父為惡首，故以惡鬼罵之。
　　是之不憂，而何以田為？」夏，衛石買、孫蒯伐曹，取重丘。孫蒯不書，非卿。 
　　[疏]注「孫蒯不書非卿」。
　　○正義曰：經書他國征伐，例書元帥而已。此經已書石買，縱蒯是卿亦不書。杜為此注者，蘇氏云「孫氏世為上卿」，蒯若是上卿，應書蒯，不書石買，故云「非卿」也。或可事由孫蒯，故決之。
　　曹人愬于晉。為明年晉人執石買傳。
　　○愬，悉路反。齊人以其未得志于我故，前年圍成，辟孟孺子。秋，齊侯伐我北鄙，圍桃。高厚圍臧紇于防。防，臧紇邑。
　　○紇，恨發反。師自陽關逆臧孫，至于旅松。陽關，在泰山巨平縣東。旅松，近防地也。魯師畏齊，不敢至防。
　　○近，附近之近，下「居近」同。郰叔紇、臧疇、臧賈帥甲三百，宵犯齊師，送之而復。郰叔紇，叔梁紇。臧疇、臧賈，臧紇之昆弟也。三子與臧紇共在防，故夜送臧紇于旅松，而復還守防。
　　○郰，側留反。復還，扶又反。齊師去之。失臧紇故。齊人獲臧堅。堅，臧紇之族。齊侯使夙沙衛唁之，且曰：「無死。」使無自殺。
　　○唁音彥。堅稽首曰：「拜命之辱，抑君賜不終，姑又使其刑臣禮于士。」以杙抉其傷而死。言使賤人來唁已，是惠賜不終也。夙沙衛，奄人，故謂之刑臣。
　　○杙，羊職反。抉，烏穴反，徐又古穴反。傷，如字，一本作瘍，音羊。 
　　[疏]「君賜不終」。正義曰：來唁，是君之恩賜。使賤者唁，是為惠不終也。服虔云：「言君義己，故來唁之，是惠賜也。謂已無死，不以義望己，是不終也。」
　　冬，邾人伐我南鄙，為齊故也。齊未得志于魯，故邾助之。
　　○為，于偽反。 
　　宋華閱卒。華臣弱皋比之室，臣，閱之弟。皋比，閱之子。弱，侵易之。
　　○比音毗。易，以豉反。使賊殺其宰華吳，賊六人以鈹殺諸盧門合左師之後。盧門，宋城門。合，向戌邑。後，屋後。
　　○鈹，普皮反。左師懼，曰：「老夫無罪。」賊曰：「皋比私有討于吳。」遂幽其妻，幽吳妻也。曰：「畀余而大壁。」畀，與也。
　　○畀，必利反，注同。宋公聞之，曰：「臣也不唯其宗室是暴，大亂宋國之政，必逐之。」左師曰：「臣也，亦卿也。大臣不順，國之恥也。不如蓋之。」乃舍之。左師為己短策，苟過華臣之門，必聘。惡之。
　　○聘，敕領反。惡，烏路反，年末注同。 
　　[疏]「不如蓋之」。
　　○正義曰：服虔云：「蓋，覆蓋之。言左師無鷹鸇之志，而蓋不義之人，故尢之。」此未必然。正是左師諱國惡，恥聞于外，故蓋之耳，非是畏華臣也。
　　○「為己短策」。
　　○正義曰：服虔云：「策，馬捶也。自為短策，過華臣之門，助御者擊馬而馳，惡之甚也。必為短策者，私助御者，不欲使人知也。」
　　十一月，甲午，國人逐瘈狗。瘈狗入于華臣氏，國人從之。華臣懼，遂奔陳。華臣心不自安，見逐狗而驚走。
　　○瘈，徐居世反，一音制，《字林》作「狾」，九世反，云狂犬也。 
　　宋皇國父為大宰，為平公筑台，妨于農功。周十一月，今九月，收斂時。
　　○大音泰，後放此。為平，于偽反。妨音芳。收，如字，又手又反。子罕請俟農功之畢，公弗許。築者謳曰：「澤門之晳，實興我役。澤門，宋東城南門也。皇國父白晳而居近澤門。
　　○謳，烏侯反。澤門，本或作「皋門」者，誤也。晳，星歷反，徐思益反。邑中之黔，實慰我心。」子罕黑色而居邑中。
　　○黔，徐音琴，一音其廉反。子罕聞之，親執撲，撲，杖。
　　○撲，普卜反。以行築者，而抶其不勉者，曰：「吾儕小人皆有闔廬以辟燥濕寒暑。闔，謂門戶閉塞。
　　○行，下孟反。抶音恥乙反。儕，仕皆反。闔，戶臘反。廬，力居反。 
　　[疏]注「闔謂門戶閉塞」。
　　○正義曰：《月令》：「仲春修闔扇。」鄭玄云：「用木曰闔，用竹葦曰扇。」是闔為門扇，所以閉塞廬舍之門戶也。
　　今君為一台而不速成，何以為役？」役，事也。謳者乃止。或問其故。子罕曰：「宋國區區，而有詛有祝，禍之本也。」傳善子罕分謗。
　　○區，丘于反。詛，莊慮反。祝，之又反。 
　　齊晏桓子卒，晏嬰父也。晏嬰粗縗斬，斬，不緝之也。縗在胸前。粗，三升布。
　　○粗，本又作「<分鹿}」。縗，本又作「衰」，七雷反，注同。緝，七入反。 
　　[疏]注「斬不」至「升布」。
　　○正義曰：《喪服》：「斬衰裳。」傳曰：「斬者何？不緝也。」馬融云：「不緝，不緶也。謂斬布用之，不緶其端也。」衰用布為之，廣四寸，長六寸，當心，故云「在胸前」也。《喪服傳》曰：「衰三升。」鄭玄云：「布八十縷為升。」然則傳以三升之布，布之最粗，故謂之粗也。以粗布為衰而斬之，故以「粗縗斬」為文之次。
　　苴絰、帶、杖，菅屨，苴，麻之有子者，取其粗也。杖，竹杖。菅屨，草屨。
　　○苴，七徐反。絰，直結反。以苴麻為絰及帶。杖，《禮記》云：「苴杖，竹也。」菅，古顏反。屨，九具反。 
　　[疏]「苴絰帶杖菅屨」。
　　○正義曰：《喪服》云：「苴絰杖絞帶。」此傳帶不言絞，亦當為絞帶也。若要帶，則謂之絰。故《喪服》注云：「麻在首在要皆曰絰。」《喪服傳》曰：「苴絰者，麻之有蕡者也。苴杖，杖也。絞帶者，繩帶也。」馬融云：「蕡者枲實。枲麻之有子者，其色粗惡，故用之。苴者，麻之色。」鄭玄《士喪禮》注云：「苴麻者，其貌苴。服重者，尚粗惡。」《喪服》及此傳絰、帶、杖三者，皆在苴下，言其色皆苴也。絰帶用麻，杖用竹。麻竹雖異，而其苴則同，故三者共蒙苴也。鄭玄云：「麻在首在要皆曰絰。」此言絰者，謂首絰也。凡喪服冠纓帶屨，皆象吉時常服，但變之使粗惡耳。其衰與絰，是新造以明義，故特為立其名。衰之言摧也，絰之言實也。明孝子之心實摧痛，故制此服、立此名也。衰當心，絰在首，獨立名于心首者，心是發哀之主，首是四體所先，故制服以表之。要絰之下，又有絞帶。絰殺首絰五分之一，絞帶殺要絰亦然。雖大小有三等，而同用苴麻。《喪服》，杖在帶上。此傳杖在帶下者，《喪服》具明其服，故杖在上。然後言絞帶、冠繩纓。此傳略言其禮，欲明帶與絰俱用麻，故杖在帶下。《喪服傳》云：「菅屨者，菅菲也。」菲者，屨之別名，故杜注云「草屨也」。

　　食鬻，居倚廬，寢苫，枕草。此禮與《士喪禮》略同，其異唯枕草耳。然枕凷亦非《喪服》正文。
　　○鬻，之六反，一音羊六反，謂朝一溢米，暮一溢米。倚廬，于綺反。廬倚東牆而為之，故曰「倚廬」。苫，傷廉反，編草也。枕，之鴆反，注同。王儉云：「夏枕凷，冬枕草。」凷音苦對反，一音苦怪反。 
　　[疏]注「此禮與士喪禮」至「正文」。
　　○正義曰：《喪服傳》文及《士喪禮記》皆云：「居倚廬，寢苫，枕凷。歠粥，朝一溢米，夕一溢米。」是此禮與《士喪禮》略同。其異者，唯彼言「枕凷」，此言「枕草」耳。然枕凷者，乃是《禮記》及《喪服傳》耳，亦非《喪服》正文。杜意言古禮未必無枕草之法也。居倚廬、寢苫者，鄭玄云：「倚木為廬，在中門外東方，北戶。苫，編瑽也。」此初喪為然，其既虞之後，則每事有變，具于禮文。鄭玄云：「二十兩曰溢，為米一升二十四分升之一。」知者，古者一斛百二十斤，一斗十二斤，十二斤百九十二兩。一升十九兩二分少八分，未充二十兩。更取一升分作百九十二分，二十四分取一得八分，添前十九兩二分，是為二十兩也。
　　其老曰：「非大夫之禮也。」時之所行，士及大夫縗服各有不同。晏子為大夫而行士禮，其家臣不解，故譏之。
　　○解音蟹。 
　　[疏]注「時之」至「譏之」。
　　○正義曰：《雜記》云：「大夫為其父母兄弟之未為大夫者之喪服，如士服。士為其父母兄弟之為大夫者之喪服，如士服。」如彼記文，則大夫與士喪服不同。《記》是後人所記，記當時之事。今此晏子之老，亦譏晏子所為非大夫之禮。是時之所行，士及大夫喪服，各有不同也。晏子實為大夫而行當時之士禮。晏子反時以從正，其家老不解，謂晏子為失，故據時所行而譏之也。晏子其父始卒，則晏子未為大夫。言晏子為大夫者，《禮》：喪服，大夫之子，行從大夫之法。
　　曰：「唯卿為大夫。」晏子惡直己以斥時失禮，故孫辭略答家老。 
　　[疏]注「晏子」至「家老」。
　　○正義曰：《檀弓》云：「魯穆公之母卒，使人問于曾申。曾申對曰：「哭泣之哀，齊斬之情，饘粥之食，自天子達。」然則天子以下，其服父母，尊卑皆同，無大夫士之異。晏子所行，是正禮也。言唯卿得服大夫服，我是大夫，得服士服。又言己位卑，不得從大夫之法者，是惡其直己以斥時之失禮，故孫辭略答家老也。《家語》曾子問此事，孔子云：「晏平仲可謂能辟害也。不以己是而駮人之非。孫辭以辟咎，義也。」夫《家語》雖未必是孔子之言，要其辭合理，故王肅與杜，皆為此說。鄭玄注《雜記》，引此傳言晏子云：「『唯卿為大夫』，此平仲之謙也。」言喪服服布，粗衰斬衰三升，義服，斬衰三升半為母服。齊衰四升，正服。齊衰五升，義服。齊衰六升，降服。大功七升，正服。大功八升，義服。大功九升，降服。小功十升，正服。小功十一升，義服。小功十二升，緦麻十五升去其半。鄭注《雜記》云：「士為父斬衰，縷如三升半，而三升不緝。」言縷之精粗，如三升半成布，而縷三升。故云：「粗衰在齊、斬之間」。鄭又云：「士為母，衰五升，縷而四升。為兄弟，衰六升，縷而五升。」鄭玄以《雜記》之文，士為父母兄弟之服，不得與大夫同，皆縷細降一等。其縷數與大夫同。但《雜記》之文，記當時之制。以當時大夫與士有異，故為此解，非杜義也。
　　【經】十有八年，春，白狄來。（不言朝，不能行朝禮。） 
　　夏，晉人執衛行人石買。石買，即是伐曹者，宜即懲治本罪。而晉因其為行人之使執之，故書「行人」以罪晉。
　　○使，所吏反。 
　　秋，齊師伐我北鄙。不書齊侯，齊侯不入竟。
　　○竟音境。 
　　冬，十月，公會晉侯、宋公、衛侯、鄭伯、曹伯、莒子、邾子、滕子、薛伯、杞伯、小邾子同圍齊。齊數行不義，諸侯同心俱圍之。
　　○數，所角反。曹伯負芻卒于師。無傳。禮當與許男同。三同盟。
　　○芻，初俱反。 
　　[疏]「十八年注禮當」至「同盟」。
　　○正義曰：僖四年，許男新臣卒，傳曰：「葬之以侯禮」也。凡諸侯薨于朝會，加一等。諸侯命有三等，男加一等，葬之以侯禮。此曹是伯爵，與許男同，當葬以公禮也。彼許男之卒，不書于師。此言「卒于師」者，《釋例》曰：「若卒于朝會，或書師，或書地者，史之成文，非義例所存也。」負芻以成十四年即位，十五年盟于戚，十七年于阿陵，襄五年于戚，九年于戲，十一年于亳城北，十六年于溴梁，凡六同盟。不數成公之盟，溴梁是大夫，去之，是為三。劉炫以杜為誤，非也。
　　楚公子午帥師伐鄭。 
　　【傳】十八年，春，白狄始來。（白狄，狄之別名，未嘗與魯接，故曰始。） 
　　夏，晉人執衛行人石買于長子，執孫蒯于純留，長子、純留二縣，今皆屬上黨郡。孫蒯不書，父在位，蒯非卿。
　　○長，丁丈反，或如字。純，徒溫反，或如字，《地理志》作「屯」。為曹故也。前年衛伐曹。
　　○為，于偽反。 
　　秋，齊侯伐我北鄙。中行獻子將伐齊，夢與厲公訟，弗勝。厲公，獻子所弒者。
　　○弒，申志反。公以戈擊之，首隊于前，跪而戴之，奉之以走，見梗陽之巫皋。梗陽，晉邑，在太原晉陽縣南。皋，巫名也。夢並見之。
　　○隊，直位反。跪，其委反。奉，芳勇反。梗，古杏反。皋，古刀反。他日，見諸道，與之言，同。巫亦夢見獻子與厲公訟。巫曰：「今茲主必死。若有事于東方，則可以逞。」巫知獻子有死徵，故勸使快意伐齊。獻子許諾。晉侯伐齊，將濟河，獻子以朱絲系玉二瑴雙玉曰瑴。
　　○瑴，古學反。而禱曰：「齊環怙恃其險，負其眾庶，環，齊靈公名。負，依也。
　　○禱，丁老反，一音丁報反。怙音戶。棄好背盟，陵虐神主。神主，民也。謂數伐魯，殘民人。
　　○好，呼報反。背音佩。數，所角反。曾臣彪將率諸侯以討焉，彪，晉平公名。稱臣者，明上有天子，以謙告神。曾臣，猶末臣。 
　　[疏]「傳注彪晉」至「末臣」。
　　○正義曰：《王制》云：「五岳視三公，四瀆視諸侯。」則諸侯于河神，其辭不得稱臣。故解其意，稱臣者，以明上有天子。言已是天子之臣，以謙告神也。曾祖、曾孫者，曾為重義。諸侯之于天子，無所可重。曾臣猶末臣，謙卑之意耳。
　　其官臣偃實先後之。守官之臣，偃，獻子名。
　　○先，悉薦反。後，戶豆反。守，手又反，又如字。苟捷有功，無作神羞，羞，恥也。官臣偃無敢復濟。偃信巫言，故以死自誓。
　　○複，扶又反，下注「復欲」同。唯爾有神裁之。」沈玉而濟。 
　　冬，十月，會于魯濟，尋溴梁之言，同伐齊。溴梁，在十六年，盟曰：「同討不庭。
　　○沈音鴆，或如字。濟，子禮反。齊侯御諸平陰，塹防門而守之，廣里。平陰城，在濟北盧縣東北。其城南有防，防有門。于門外作塹橫行，廣一里，故經書「圍」。
　　○御，魚呂反。塹，七豔反。廣，古曠反，注同。 
　　[疏]注「平陰」至「書圍」。
　　○正義曰：平陰城南有防者，地形猶在，杜觀其跡而知之也。言「塹防門而守之」，明是齊人自于門外作塹以固守也。此平陰，齊邑，而言圍齊者，沈氏云：「君在，故稱圍。」劉炫云：「案下傳范鞅門于雍門，又門于揚門，州綽門于東閭。既門其三門，即是圍事。杜何知不以門于三門為圍，必以御諸平陰為圍乎？」今刪定，知不然者，案上九年，諸侯伐鄭，傳稱門其三門，而經不稱圍，則攻門非圍也。此傳云「塹防門而守之」，則是被圍之道。劉以門其三門為圍而規杜氏，非也。
　　夙沙衛曰：「不能戰，莫如守險。」謂防門不足為險。弗聽。諸侯之士門焉，齊人多死。范宣子告析文子，析文子，齊大夫子家。
　　○析，星歷反。曰：「吾知子，敢匿情乎？魯人、莒人皆請以車千乘，自其鄉入，既許之矣。若入，君必失國。子盍圖之？」子家以告公，公恐。晏嬰聞之，曰：「君固無勇，而又聞是，弗能久矣。」不能久敵晉。
　　○匿，女力反。乘，繩證反。盍，戶臘反。恐，曲勇反。齊侯登巫山以望晉師。巫山，在盧縣東北。晉人使司馬斥山澤之險，雖所不至，必旆而疏陳之。斥，候也。疏建旌旗以為陳，示眾也。
　　○斥音尺，一音昌夜反。旆，步蓋反。陳，直覲反，注同。使乘車者左實右偽，以旆先，偽以衣服為人形也。建旆以先驅。輿曳柴而從之。以揚塵。齊侯見之，畏其眾也，乃脫歸。脫，不張旗幟。
　　○脫，敕括反，注同，一音他外反。幟，申志反，一音赤志反。丙寅晦，齊師夜遁。師曠告晉侯曰：「鳥烏之聲樂，齊師其遁。」鳥烏得空營，故樂也。
　　○遁，徒困反。樂音洛，注同。邢伯告中行伯邢伯，晉大夫邢侯也。中行伯，獻子。曰：「有班馬之聲，夜遁，馬不相見，故鳴。班，別也。
　　○別，彼列反。齊師其遁。」叔向告晉侯曰：「城上有烏，齊師其遁。」十一月，丁卯，朔，入平陰，遂從齊師。夙沙衛連大車以塞隧而殿。此衛所欲守險。
　　○連、大，並如字。隧者，遂道也。殿，都練反，下及注同。殖綽、郭最曰：「子殿國師，齊之辱也。奄人殿師，故以為辱。
　　○最，徐子會反。子姑先乎！」乃代之殿。衛殺馬于隘以塞道。恨二子，故塞其道，欲使晉得之。隘，于懈反。晉州綽及之，射殖綽，中肩，兩矢夾脰。脰，頸也。
　　○射，食亦反，下注同。中，丁仲反。夾，古洽反，或古協反。脰音豆。 
　　[疏]注「脰頸也」。
　　○正義曰：《說文》云：「脰，項也。」《考工記》云「以脰鳴者」，又曰「大體短脰」，「數目頭脰」。《公羊傳》稱「宋萬搏閔公，絕其脰」。鄭玄、何休皆以脰為頸，頸之與項，亦一物也。
　　曰：「止，將為三軍獲；不止，將取其衷。」不止，復欲射兩矢中央。
　　○衷音忠。顧曰：「為私誓。」州綽曰：「有如日！」言必不殺女，明如日。
　　○女音汝。乃弛弓而自後縛之。反縛之。
　　○弛，式氏反，本又作「施」，音同。其右具丙州綽之右。亦舍兵而縛郭最。皆衿甲而縛，衿甲，不解甲。
　　○舍音舍。衿，其鴆反。 
　　[疏]「乃弛弓」。
　　○正義曰：下云「其右具丙亦舍兵」，則此是州綽弛弓也。
　　坐于中軍之鼓下。晉人欲逐歸者，魯、衛請攻險。險，固城守者。
　　○守，手又反。己卯，荀偃、士匄以中軍克京茲。在平陰城東南。乙酉，魏絳、欒盈以下軍克邿。欒黶死，其子盈佐下軍。平陰西有邿山。
　　○邿音詩。趙武、韓起以上軍圍盧，弗克。十二月，戊戌，及秦周伐雍門之萩。秦周，魯大夫。趙武及之共伐萩也。雍門，齊城門。
　　○雍，于用反。萩音秋，本又作「秋」。范鞅門于雍門，其御追喜以戈殺犬于門中；殺犬示間暇。
　　○間音閒。孟莊子斬其橁以為公琴。莊子，孺子速也。橁，木名。
　　○橁，敕倫反，又相倫反。己亥，焚雍門及西郭、南郭。劉難、士弱率諸侯之師焚申池之竹木。二子，晉大夫。
　　○難，乃多反，又如字。壬寅，焚東郭、北郭，范鞅門于揚門。齊西門。州綽門于東閭，齊東門。左驂迫，還于東門中，以枚數闔。枚，馬楇也。闔，門扇也。數其板，示不恐。
　　○驂，士南反。迫音百。還音旋，一音患。枚，每回反。數，所主反，注同。闔，戶臘反。楇，陟瓜反。恐，曲勇反。齊侯駕，將走郵棠。郵棠，齊邑。
　　○郵音尢。大子與郭榮扣馬，大子，光也。榮，齊大夫。
　　○扣音口。曰：「師速而疾，略也。言欲略行其地，無久攻意。
　　○行，下孟反。將退矣，君何懼焉？且社稷之主不可以輕，輕則失眾。君必待之！」將犯之。大子抽劍斷鞅，乃止。甲辰，東侵及濰，南及沂。濰水在東莞東北，至北海都昌縣入海。沂水出東莞蓋縣，至下邳入泗。
　　○輕，遣政反，下同。斷音短。濰，本又作「維」，音同。沂，魚依反。莞音官。蓋，古害反。邳，蒲悲反。泗音四。 
　　鄭子孔欲去諸大夫，欲專權。
　　○去，起呂反，下同。將叛晉而起楚師以去之。使告子庚，子庚弗許。子庚，楚令尹公子午。楚子聞之，使楊豚尹宜告子庚曰：「國人謂不谷主社稷而不出師，死不從禮。不能承先君之業，死將不能先君之禮。
　　○豚，徒門反。不谷即位，于今五年，師徒不出，人其以不谷為自逸而忘先君之業矣。謂已未嘗統師自出。大夫圖之，其若之何？」子庚嘆曰：「君王其謂午懷安乎！吾以利社稷也。」見使者，稽首而對曰：「諸侯方睦于晉，臣請嘗之。嘗，試其難易也。
　　○使，所吏反。易，以豉反。若可，君而繼之。不可，收師而退，可以無害，君亦無辱。」子庚帥師治兵于汾。襄城縣東北有汾丘城。
　　○汾，扶云反。于是子蟜、伯有、子張從鄭伯伐齊。子張，公孫黑肱。子孔、子展、子西守。二子知子孔之謀，二子，子展、子西。
　　○守，手又反，下「完守」同。完守人保。完城郭，內保守。子孔不敢會楚師。楚師伐鄭，次于魚陵。魚陵，魚齒山也，在南陽犨縣北，鄭地。
　　○犨，尺由反。右師城上棘，遂涉潁，次于旃然。將涉潁，故于水邊權築小城，以為進退之備。旃然水出熒陽城皋縣，東入汴。
　　○旃，之然反。汴，皮彥反。蒍子馮、公子格率銳師侵費滑、胥靡、獻于、雍梁。胥靡、獻于、雍梁，皆鄭邑。河南陽翟縣東北有雍氏城。
　　○蒍，本又作「薳」，于委反。馮，皮冰反。費，扶味反。滑，于八反。雍，于用反。右回梅山，在熒陽密縣東北。
　　○回，如字，徐胡猥反。侵鄭東北，至于蟲牢而反。子庚門于純門，信于城下而還，信，再宿也。
　　○牢，力刀反。純，如字，一音市荀反。涉于魚齒之下。魚齒山之下有滍水，故言涉。
　　○滍音雉。甚雨及之，楚師多凍，役徒幾盡。晉人聞有楚師，師曠曰：「不害。吾驟歌北風，又歌南風，南風不競，歌者，吹律以詠八風。南風音微，故曰「不競」也。師曠唯歌南北風者，聽晉、楚之強弱。
　　○凍，丁弄反。幾音祈。驟，仕救反。 
　　[疏]「甚雨及之」。
　　○正義曰：楚師南行，有大雨從北而南，逐及楚師。
　　○注「歌者」至「彊弱」。
　　○正義曰：律呂雖有十二，其風有八。八風者，乾風不周，坎風廣莫，艮風調，震風明庶，巽風清明，離風景，坤風涼，兌風閭闔。八方之風，風別先有音曲，總吹律呂，以詠八方音曲。今師曠以律呂歌南風音曲，南風音微，不與律聲相應，故云「不競」。服虔以為卯酉以北律呂為北風，以南為南風。與杜八風義違，非杜義也。


上一篇　下一篇 