總目 > 儒藏 > 春秋 > 春秋左傳正義 > 春秋左傳正義080
　　○彌，亡支反，又亡爾反。頃，苦穎反，又音傾。暢，敕亮反；一本作「王暢」。嵒，五咸反。戈，古禾反。鍚音羊，一音星歷反。子產與宋人為成，曰：「勿有是。」俱棄之。及宋平、元之族自蕭奔鄭，在定十五年。鄭人為之城嵒、戈、鍚。城以處平、元之族。
　　○為，之于偽反。九月，宋向巢伐鄭，取鍚，殺元公之孫，遂圍嵒。十二月，鄭罕達救嵒，丙申，圍宋師。此事，經在「十二月螽」上，今倒在下，更具列其月以為別者，丘明本不以為義例，故不皆齊同。
　　○倒，丁老反。別，如字，又彼列反。 
　　[疏]注「此事」至「齊同」。
　　○正義曰：杜以此與經別，故言丘明不以為義例，故使文不齊同。劉炫以為傳說當時事耳，更倒本隙地之事，載其日月，使與明年相接。今知不然者，案宣二年「壬申，朝于武宮」，是十月五日，下乃云「冬，趙盾為旄車之族」。彼注云「壬申是十月五日也。既有日而無月，冬又在壬申下，明傳文無較例」。彼既無倒本其事，與後年相接，足知此亦不為倒本其事，使九月在十二月之下，明傳因簡牘舊文，或日月前後不以為例。若以倒敘其事為後年張本，案傳之上下，凡倒敘事為後年張本者，唯道事之所由，不具載其日月。劉以此而規杜過，非也。
　　【經】十有三年，春，鄭罕達帥師取宋師于嵒。（書「取」，覆而敗之。）夏，許男成卒。（無傳。
　　○成音城，本或作戊。） 
　　公會晉侯及吳子于黃池。陳留封丘縣南有黃亭，近濟水。夫差欲霸中國，尊天子，自去其僣號而稱子，以告令諸侯，故史承而書之。
　　○近，附近之近。去，起呂反。僣，子念反。 
　　[疏]注「夫差」至「書之」。
　　○正義曰：七年會吳于鄫，十二年會吳于橐皋，皆不稱子。此稱「吳子」，故解之。夫差欲霸中國，尊天子，而自號為王，則諸侯不服，故去僣號，自稱吳子，以告令諸侯，故諸侯之策承而書曰「吳子」。《吳語》說此事云，晉侯命董褐告吳王曰：「今君奄王東海，以淫名聞于天下，君有短垣，而自逾之，況蠻荊則何有于周室？夫命圭有命，固曰吳伯，不曰吳王。諸侯是以敢辭。夫諸侯無二君，而周無二王，君若無卑天子，而曰吳公，孤敢不順從君命！」吳王許諾。是其去僣號也。于此會去王號耳，其于吳國猶稱王不改也。
　　楚公子申帥師伐陳。無傳。 
　　于越入吳。 
　　秋，公至自會。無傳。 
　　晉魏曼多帥師侵衛。無傳。 
　　葬許元公。無傳。 
　　九月，螽。無傳。書災。 
　　冬，十有一月，有星孛于東方。無傳。平旦眾星皆沒，而孛乃見，故不言所在之次。
　　○孛，步內反。見，賢遍反。 
　　[疏]注「平旦」至「之次」。
　　○正義曰：《公羊傳》曰：「孛者何？彗星也。其言于東方何？見于旦也。」杜用彼說。眾星皆沒，故不言所在之次。
　　盜殺陳夏區夫。無傳。稱盜，非大夫。
　　○夏，戶雅反。區，烏侯反。十有二月，螽。無傳。前年季孫雖問仲尼之言，而不正歷，失閏至此年，故復十二月螽，實十一月。
　　○複，扶又反。 
　　【傳】十三年，春，宋向魋救其師。（救前年圍嵒師。）鄭子賸使徇曰：「得桓魋者有賞。」魋也逃歸，遂取宋師于嵒，獲成讙、郜延。（二子，宋大夫。
　　○徇，似俊反。讙，火官反。郜，古報反，又古毒反。）以六邑為虛。（空虛之，名不有。
　　○為虛，並如字，或音墟，非。） 
　　夏，公會單平公、晉定公、吳夫差于黃池。平公，周卿士也。不書，尊之，不與會。
　　○單音善。不與，音預。 
　　六月，丙子，越子伐吳，為二隧。隧，道也。
　　○隧音遂，注同。疇無余、謳陽自南方，二子，越大夫。
　　○謳，烏侯反。先及郊。吳大子友、王子地、王孫彌庸、壽于姚自泓上觀之。觀越師。泓，水名。
　　○泓，烏宏反。彌庸見姑蔑之旗，姑蔑，越地。今東陽大宋縣。
　　○蔑，亡結反。旗音其。大音泰，孟康云「大音闥」。曰：「吾父之旗也。彌庸父為越所獲，故姑蔑人得其旌旗。不可以見讎而弗殺也。」大子曰：「戰而不克，將亡國。請待之。」彌庸不可，屬徒五千，屬，會也。
　　○屬音燭，注同。王子地助之。乙酉，戰，彌庸獲疇無余，地獲謳陽。越子至，王子地守。丙戌，復戰，大敗吳師。獲大子友、王孫彌庸、壽于姚。地守，故不獲。
　　○守，手又反，下注同。複，扶又反。丁亥，入吳。吳人告敗于王，王惡其聞也，惡諸侯聞之。
　　○惡，烏路反，注同。自剄七人于幕下。以絕口。
　　○剄，古頂反。 
　　秋，七月，辛丑，盟，吳晉爭先。爭歃血先後。
　　○歃，所洽反，又所甲反。吳人曰：「于周室，我為長。」吳為大伯後，故為長。
　　○長，丁丈反，注並同。大音泰。晉人曰：「于姬姓，我為伯。」為侯伯。趙鞅呼司馬寅寅，晉大夫。曰：「日旰矣，旰，晚也。
　　○旰，古旦反。大事未成，二臣之罪也。大事，盟也。二臣，鞅與寅。建鼓整列，二臣死之，長幼必可知也。」 
　　[疏]「趙鞅」至「知也」。
　　○正義曰：如此傳文，則趙鞅先欲與吳戰也。《吳語》云：吳晉爭長未成，邊遽仍至，以越亂告。吳王懼，乃合大夫而謀曰：「無會而歸與會而先晉，孰利？」王孫雄先對曰：「二者莫利。必會而先之。」乃為吳王設計布陳，雞鳴乃定。去晉軍一里。昧明，王乃秉枹，鳴鼓，三軍皆嘩，聲動天地。于是晉軍大駭，乃令董褐請事。賈逵等皆云，董褐，司馬寅也。如彼文，則吳請先戰。《國語》各記其國之事，言有彼此，故其文不同。
　　○注「二臣鞅與寅」。
　　○正義曰：杜以鞅呼寅與語，明其同憂國事，故以二臣為鞅與寅也。劉炫以為吳晉二臣。今知不然者，以趙鞅呼司馬寅，自相與語云「建鼓整列，二臣死之」，皆是鞅寅自謂，故知二臣鞅與寅也。鞅既不共吳臣對論曲直，何得以二臣為吳晉之臣？劉以為吳晉之臣而規杜氏，非也。
　　○「建鼓」。
　　○正義曰：建，立也。立鼓，擊之與戰也。《大射禮》云「建鼓在阼階西」，鄭玄云：「建猶樹也。以木貫而載之，樹之跗也。」彼謂立之于地，所謂殷人楹鼓，與此別也。
　　對曰：「請姑視之。」反曰：「肉食者無墨。墨，氣色下。今吳王有墨，國勝乎？國為敵所勝。大子死乎？且夷德輕，不忍久，請少待之。」少待，無與爭。
　　○輕，遣政反。 
　　[疏]「反曰」至「死乎」。正義曰：《吳語》說此事云：「董褐既致命，乃告趙鞅曰：臣觀吳王之色，類有大憂，小則嬖妾，適子死，不然則國有難，大則越入吳，將毒，不可與戰。主其許之。」說與此傳小異。
　　乃先晉人。盟不書，諸侯恥之，故不錄。 
　　[疏]「乃先晉人」。正義曰：《吳語》說此事云：「吳公先歃，晉侯亞之。」與此異者，經書「公會晉侯及吳子」，傳稱「公會單平公、晉定公、吳夫差」，吳皆在下，晉實先矣。經據魯史策書，傳采魯之簡牘，魯之所書，必是依實。《國語》之書，當國所記，或可曲筆直已，辭有抑揚，故與《左傳》異者多矣。鄭玄云：不可以《國語》亂周公所定法。傅玄云：《國語》非丘明所作。凡有共說一事而二文不同，必《國語》虛而《左傳》實，其言相反，不可強合也。
　　吳人將以公見晉侯，子服景伯對使者曰：「王合諸侯，則伯帥侯牧以見于王。伯，王官伯。侯牧，方伯。
　　○見晉，如字，又賢遍反。使，所吏反。以見，賢遍反。伯合諸侯，則侯帥子男以見于伯。伯，諸侯長。 
　　[疏]「王合」至「于伯」。
　　○正義曰：《曲禮》云：「五官之長曰伯，是職方也。九州之長，入天子之國，曰牧。于外，曰侯。」職方者，二伯各主一方。州長者，州牧，各主一州。《周禮》所謂「八命作牧、九命作伯」是也。「王合諸侯，則伯帥侯牧」，當如康王之誥，太保帥西方諸侯，畢公帥東方諸侯，以見于王也。計當盡帥諸侯，獨言帥侯牧者，舉尊而言，其實盡帥之也。「伯合諸侯，則侯帥子男」。侯，謂牧也，牧帥諸國之君見于伯也，亦當盡帥在會諸侯，獨云子男，舉小為言，其實亦見在會者，盡帥以見伯也。
　　自王以下，朝聘玉帛不同。故敝邑之職貢于吳，有豐于晉，無不及焉，以為伯也。今諸侯會，而君將以寡君見晉君，則晉成為伯矣，敝邑將改職貢。魯賦于吳八百乘。若為子男，則將半邾以屬于吳，半邾，三百乘。
　　○豐，芳中反。乘，繩証反，下及注同。而如邾以事晉。如邾，六百乘。 
　　[疏]「故敝」至「伯也」。
　　○正義曰：言共職貢于吳，有豐于晉，無有不及晉時，以吳為伯故也。
　　○「魯賦」至「事晉」。
　　○正義曰：七年傳茅夷鴻請救于吳云「魯賦八百乘，君之貳也。邾賦六百乘，君之私也。」今魯賦八百乘以貢于吳，以吳為伯故也。吳今帥魯以見于晉，則吳為州牧，魯為子男，晉成伯矣。邾是子爵，以六百乘貢吳，邾以吳為伯故也。魯既以晉為伯，吳為牧，牧卑于伯，則將半邾三百乘以屬于吳，而如邾六百乘以事于晉也。
　　且執事以伯召諸侯，而以侯終之，何利之有焉？」吳人乃止。既而悔之，謂景伯欺之。將囚景伯。景伯曰：「何也立後于魯矣。何，景伯名。將以二乘與六人從，遲速唯命。」遂囚以還。及戶牖，戶牖，陳留外黃縣西北東昏城是。
　　○從，才用反。牖音酉。謂太宰曰：「魯將以十月上辛，有事于上帝先王，季辛而畢。何世有職焉，有職于祭事。 
　　[疏]「魯將」至「而畢」。
　　○正義曰：七月，辛丑，盟，囚景伯以還。今景伯稱十月，當謂周之十月。周之十月，非祭上帝先公之時，且祭禮終朝而畢，無上辛盡于季辛之事。景伯以吳信鬼，皆虛言以恐吳耳。
　　自襄以來，未之改也。魯襄公。若不會，祝宗將曰：『吳實然。』言魯祝宗將告神云：景伯不會，坐為吳所囚。吳人信鬼，故以是恐之。
　　○坐，才臥反。恐，丘勇反。且謂魯不共，而執其賤者七人，何損焉？」大宰嚭言于王曰：「無損于魯，而祗為名，適為惡名。
　　○共音恭。祗音支。不如歸之。」乃歸景伯。吳申叔儀乞糧于公孫有山氏。申叔儀，吳大夫；公孫有山，魯大夫，舊相識。曰：「佩玉兮，余無所系之。然服飾備也，已獨無以系佩。言吳王不恤下。
　　○，而捶反，又而水反。旨酒一盛兮，余與褐之父睨之。」一盛，一器也。睨，視也。褐，寒賤之人。言但得視，不得飲。
　　○盛音成，又市政反，注同。褐，戶葛反。父如字，又音甫。睨，五計反。 
　　[疏]注「一盛」至「得飲」。
　　○正義曰：酒盛于器，故謂一器為一盛。《說文》云：「睨，邪視也。」《詩》云：「無衣無褐，何以卒歲！」鄭玄云：「褐，毛布也。人之貴者無衣，賤者無褐。」是褐者寒賤人之衣服也。言我與彼褐之父，但得共邪視之，不得飲之。告己之乏飲也。
　　對曰：「粱則無矣，粗則有之。若登首山以呼曰，庚癸乎！則諾。」軍中不得出糧，故為私隱。庚，西方，主谷。癸，北方，主水。傳言吳子不與士共飢渴，所以亡。
　　○粗，本又作<分鹿}，七奴反。呼，火故反。 
　　[疏]「對曰」至「則諾」。
　　○正義曰：食以稻粱為貴，故以梁表精。若求梁米之飯，則無矣；粗者，則有之。若我登首山以叫呼「庚癸乎」，女則諾。軍中不得出糧與人，故作隱語，為私期也。庚在西方，谷以秋熟，故以庚主谷。癸在北方，居水之位，故以癸主水。言欲致餅並致飲也。《土地名》首山，闕，不知其處。當在吳所營車之旁。
　　王欲伐宋，殺其丈夫，而囚其婦人。以宋不會黃池故。言吳子悖惑。
　　○殺其丈夫，直兩反，又作「大夫」，誤。悖，補內反。大宰嚭曰：「可勝也，而弗能居也。」乃歸。冬，吳及越平。終伍員之言。 
　　[疏]「吳及越平」。正義曰：言吳不能報越，求與之平。終伍員所謂「三年始弱」也。
　　【經】十有四年，春，西狩獲麟。（麟者，仁獸，聖王之嘉瑞也。時無明王，出而遇獲。仲尼傷周道之不興，感嘉瑞之無應，故因《魯春秋》而修中興之教，絕筆于獲麟之一句，所感而作，固所以為終也。冬獵曰狩，蓋虞人修常職，故不書狩者。大野在魯西，故言「西狩」。得用曰獲。
　　○狩，手又反。麟，呂辛反，又力珍反，瑞獸也。解見《詩音》。瑞，常恚反。應，應對之應。中，丁仲反。） 
　　[疏]注「麟者」至「曰獲」。
　　○正義曰：《公羊傳》曰：「麟者，仁獸也。」何休云：「一角而戴肉，設武備而不為害，所以為仁也。」鄭玄《詩箋》云：「麟角之末有肉，示有武而不用。」《釋獸》云：「麐，麕身，牛尾，一角。」李巡曰：「麟，瑞應獸名。」孫炎曰：「靈獸也。」京房《易傳》曰：「麟，麕身牛尾，狼額馬蹄，有五采，腹下黃，高丈二。」《廣雅》云：「麒麟，狼頭肉角，含仁懷義，音中鍾呂，行步中規，折旋中矩，游必擇土，翔必有處，不履生蟲，不折生草，不群不旅，不入陷阱，不入羅網，文章斌斌。」《說文》云：「麒，仁獸。從鹿，其聲。麟，大牝鹿也。從鹿，粦聲。」《公羊傳》曰：「麟，有王者則至，無王者則不至」。《孝經 援神契》云：「德至鳥獸，則麒麟臻。」是言麟為聖王之嘉瑞也。此時無明王，麟出無所應也。出而遇獲，失其所以歸也。夫以靈瑞之物，轗軻若是，聖人見此，能無感乎？所以感者，以聖人之生非其時，道無所施，言無所用，與麟相類，故為感也。仲尼見此獲麟，于是傷周道之不興，感嘉瑞之無應，故因《魯春秋》文加褒貶而修中興之教。若能用此道，則周室中興，故謂《春秋》為中興之教也。《春秋》編年之書，不待年終，而絕筆于獲麟之一句者，本以所感而作，故所以用此為終也。《釋天》云：「冬獵為狩。」周之春，夏之冬，故稱狩也。桓四年「公狩于郎」，莊四年「公及齊人狩于禚」，禚郎二者，公親行，皆書公狩。此狩不書公卿者，蓋是虞人賤官，自修常職，公卿不行，故不書狩者名氏。此狩常事，本不合書，書之，為獲麟故也。傳稱「狩于大野」，大野之澤在魯國之西，故言「西狩」。「得用曰獲」，定九年傳例也。杜以獲麟之義，唯此而已。先儒穿鑿，妄生異端。《公羊傳》曰：「有以告者，曰：『有麕而角者。』孔子曰：『孰為來哉？孰為來哉？』反袂拭面，涕沾袍，曰：『吾道窮矣。』說《公羊》者云：麟是漢將受命之瑞，周亡天下之異，夫子知其將有六國爭彊，秦項交戰，然後劉氏乃立。夫子深閔民之離害，故為之隕泣。麟者，太平之符，聖人之類。又云：麟得而死，此亦天告夫子將沒之徵也。案：此時去漢二百七十有余年矣。漢氏起于匹夫，先無王跡，前期三百許歲，天已豫見徵兆，其為靈命，何大遠乎？言既不經，事無所據，苟佞時世，妄為虛誕，故杜氏序云：「至于反袂拭面，稱吾道窮，亦無取焉。」蓋賤其虛誣，鄙其妖妄，故無所取之也。說《左氏》者云：麟生于火，而游于土，中央軒轅，大角之獸。孔子作《春秋》。《春秋》者，禮也，修火德以致其子，故麟來而為孔子瑞也。奉德侯陳欽說麟，西方毛蟲金精也。孔子作《春秋》，有立言，西方兌為口，故麟來。許慎稱劉向、尹更始等皆以為吉凶不併，瑞災不兼。今麟為周異，不得復為漢瑞，知麟應孔子而至。鄭玄以為修母致子不如立言之說密也。賈逵、服虔、潁容等皆以為孔子自衛反魯，考正禮樂，修《春秋》，約以周禮，三年文成致麟，麟感而至，取龍為水物，故以為修母致子之應。若然，龍為水物，以其育于水耳，麟生于火，豈其產于火乎？孔子之作《春秋》，門徒盡知之矣。丘明親承聖旨，目見獲麟，丘明何以不言？弟子何以不說？子思、孟軻去聖尤近，荀卿著書，尊崇孔德，麟若應孔子而來，著書無容不述，何乃經傳群籍了爾不言？以其既妖且妄，故杜悉無所取。
　　小邾射以句繹來奔。射，小邾大夫。句繹，地名。《春秋》止于獲麟，故射不在三叛人之數。自此以下至十六年，皆《魯史記》之文，弟子欲存孔子卒，故並錄以續孔子所修之經。
　　○射音亦。句，古侯反。繹音亦。 
　　[疏]注「射小」至「之經」。
　　○正義曰：此文與「邾庶其、黑肱、莒牟夷」文同，知射是小邾大夫，以句繹之地來奔魯也。其事既同，其罪亦等。傳稱庶其等為三叛人，不通數此為四叛人者，以《春秋》之經止于獲麟。獲麟以上褒貶是仲尼之意，此雖文與彼同，而事非孔意，故不數也。若然，魯史書此舊與彼同，則竊地顯名，史先然矣。而昭三十一年傳盛論書三叛人名，懲不義也，其善志也。杜言書曰故書，皆是仲尼新意。案此類彼，則彼是舊文。言新意者，仲尼所修有因有革。因者雖是仲尼因舊，舊合仲尼之心，因而不改，即是新意。所以彼傳歸功修者，謂之「善志」，為傳所以修之既定，乃成為善也。故《釋例 終篇》杜自問而釋之云：「丘明之為傳，所以釋仲尼《春秋》，仲尼《春秋》皆因舊史策書，義之所在，則時加增損，或仍舊史之無，或改舊史之有，雖因舊文，固是仲尼之書也。丘明所發，固是仲尼之意也。」是其說也。《公羊》、《谷梁》之經皆至獲麟而盡。《左氏》之經更有此下事者，自此以下至十六年，皆是魯史記事之正文也。仲尼所修，修此記也。此上仲尼修記，此下是其本文。弟子欲存孔子卒，故因經之末並錄魯之舊史，以續孔子所修之經，記仲尼卒之月日，示後人使知之耳。賈逵亦云，此下弟子所記，但不言是魯之舊史耳。
　　夏，四月，齊陳恆執其君，寘于舒州。
　　○寘，之豉反。 
　　[疏]「陳恆執其君」。
　　○正義曰：成十七年晉欒書執晉厲公，亦先執後弒，與此事同。彼不書者，或此告彼不告，且此非孔子所修，不可以為例也。
　　庚戌，叔還卒。無傳。 
　　五月，庚申，朔，日有食之。無傳。陳宗豎出奔楚。無傳。
　　○豎，上主反。 
　　宋向魋入于曹以叛。曹，宋邑。
　　○向，舒丈反。魋，徒回反。 
　　莒子狂卒。無傳。
　　○狂，其廷反。 
　　六月，宋向魋自曹出奔衛。宋向巢來奔。 
　　齊人弒其君壬于舒州。 
　　[疏]「齊人弒其君壬」。
　　○正義曰：宣四年傳例曰：「凡弒君稱君，君無道也；稱臣，臣之罪也。」發凡言例，是周公舊典。此魯史不書陳恆之名，蓋依凡例以齊君無道故。
　　秋，晉趙鞅帥師伐衛。無傳。
　　○鞅，于丈反。 
　　八月，辛丑，仲孫何忌卒。 
　　冬，陳宗豎自楚復入于陳，陳人殺之。無傳。
　　○複，扶又反。陳轅買出奔楚。無傳。 
　　有星孛。無傳。不言所在，史失之。
　　○孛，步內反。 
　　飢。無傳。 
　　【傳】十四年，春，西狩于大野，叔孫氏之車子鉏商獲麟，（大野，在高平巨野縣東北大澤是也。車子，微者，鉏商，名。
　　○鉏，仕居反。） 
　　[疏]注「大野」至「商名」。
　　○正義曰：巨訓大也。由其旁有大澤，故縣以巨野為名。其澤在曲阜之西，故稱西狩。不書地者，得常不書也。賈逵云：周在西，明夫子道系周。服虔云：「言西者，有意于西，明夫子有立言，立言之位在西方，故著于西也。」按：此澤實在魯西，舊史因書西耳。仲尼不改舊史，何以得示己意？若其本實東狩，仲尼不得輒改為西，以己意之所示，妄改魯之狩處，雖則下愚，知其不可。豈有斯人而為斯事？以此立說，何妄之甚！杜以「車子」連文為將車之子，故為微者。鉏商是其名也。《家語》說此事云：「叔孫氏之車士曰子鉏商。」王肅云：車士，將車者也。子，姓。鉏商，名。今傳無「士」字。服虔云：「車，車士，微者也。子，姓；鉏商，名。」以子為姓，與杜異。
　　以為不祥，以賜虞人。時所未嘗見，故怪之。虞人，掌山澤之官。 
　　[疏]「以為」至「虞人」。
　　○正義曰：《家語》云：「子鉏商采薪于大野，獲麟焉，折其前左足，載而歸。叔孫以為不祥，棄之于郭外。使人告于孔子，孔子曰：『麟也。』然後取之。」王肅云：傳曰狩，此曰采薪，時實狩獵，鉏商非狩者，采薪而獲麟也。傳曰「以賜虞人」，此云「棄之于郭外」，棄之于郭外，所以賜虞人也。然肅意欲成彼《家語》，令與經、傳符同，故強為之辭，冀合其說，要其文正乖，不可合也。今傳言狩而獲麟，非采薪者也。鉏商不是狩者，麟非狩之所獲，何以書為狩乎？以賜虞人，虞人當受之矣。棄之郭外，非賜人之辭，不得棄之以為賜人也。《公羊傳》曰：「西狩獲麟，何以書？記異也。何異爾？非中國之獸也。然則孰狩之？薪采者也。薪采者，則微者也。曷為以狩言之？大之也。曷為大之？為獲麟大之也。」則《公羊》之意，當時實無狩者，為大麟而稱狩也。《家語》雖出孔家，乃是後世所錄，取《公羊》之說節之以成文耳，不可與《左氏》合也。
　　仲尼觀之，曰：「麟也。」然後取之。言魯史所以得書獲麟。 
　　[疏]注「言魯」至「獲麟」。
　　○正義曰：若舉國不識，則無由得書。傳說「仲尼觀之」，言魯史所以得書獲麟由仲尼辨之故也。服虔云：仲尼名之曰麟，明麟為仲尼至也。然則麟非常見，魯人所疑，仲尼聖者，所言必信，故魯從而取之。此則愚民之信聖也。服虔以仲尼名之，即云「為仲尼至」，然則防風之骨、肅慎之矢、季氏之墳羊、楚王之萍實，皆問仲尼而後知，豈為仲尼至也？
　　小邾射以句繹來奔，曰：「使季路要我，吾無盟矣。」子路信誠，故欲得與相要誓，而不須盟。孔子弟子既續書魯策以系于經，丘明亦隨而傳之，終于哀公以卒前事。其異事則皆略而不傳，故此經無傳者多。
　　○要，于妙反，又一遙反，注同。使子路，子路辭。季康子使冉有謂之曰：「千乘之國，不信其盟，而信子之言，子何辱焉？」對曰：「魯有事于小邾，不敢問故，死其城下可也。彼不臣而濟其言，是義之也。由弗能。」濟，成也。
　　○乘，繩証反，年內同。 
　　[疏]「使子」至「弗能」。
　　○正義曰：季孫之意，以小邾射不信千乘之國，而信子路之言，是其重子路過于一國，子路當以為榮，不宜恥與言約。子路之意，魯伐小邾，非己能禁，將令己言不信，不可與射約也。又射是竊地叛臣，臣之罪惡者也，而子路與之相要，便是以射為義，恥與不義交好，故辭而不能也。
　　齊簡公之在魯也，闞止有寵焉。簡公，悼公陽生子壬也。闞止，子我也。事在六年。
　　○闞，苦暫反。及即位，使為政。陳成子憚之，驟顧諸朝。成子，陳常。心不安，故數顧之。
　　○憚，大旦反。驟，仕救反。數，所角反。諸御鞅言于公鞅，齊大夫。曰：「陳、闞不可並也，君其擇焉。」擇用一人。弗聽。子我夕，夕視事。陳逆殺人，逢之，陳逆，子行，陳氏宗也。子我逢之。遂執以入。執逆至朝。陳氏方睦，欲謀齊國，故宗族和。使疾而遺之潘沐，備酒肉焉，使詐病，因內潘沐，並得內酒肉。潘，米汁，可以沐頭。
　　○遺，唯季反。潘，芳袁反，注皆同。沐音木。汁，之十反。饗守囚者，醉而殺之而逃。子我盟諸陳于陳宗。失陳逆，懼其反為患，故盟之。 
　　[疏]「盟諸陳于陳宗」。
　　○正義曰：陳宗，陳氏宗主，謂陳成子也。儘集陳氏宗族，就成子家盟也。
　　初，陳豹欲為子我臣，豹，亦陳氏族。使公孫言已，言已，介達之。
　　○介，音界，媒介也，亦因也。巳有喪而止。既而言之，既，終喪也。曰：「有陳豹者，長而上僂，肩背僂。
　　○長，如字，又丁丈反。僂，力主反。望視，目望陽。事君子必得志。得君子意。欲為子臣，吾憚其為人也，恐多詐。故緩以告。」子我曰：「何害？是其在我也。」使為臣。他日，與之言政，說，遂有寵。謂之曰：「我盡逐陳氏，而立女，若何？」對曰：「我遠于陳氏矣。言已疏遠。
　　○說音悅。女音汝。遠如字，又子萬反。且其違者，不過數人，違，不從也。
　　○數，所注反。何盡逐焉？」遂告陳氏。子行曰：「彼得君，弗先，必禍子。」子行舍于公宮。子行逃，而隱于陳氏。今又隱于公宮。夏，五月，壬申，成子兄弟四乘如公。成子之兄弟，昭子莊、簡子齒、宣子夷、穆子安、廩丘子意茲、芒子盈、惠子得，凡八人，二人共一乘。
　　○廩，力甚反。芒音亡。 
　　[疏]注「成子」至「一乘」。正義曰：案《世本》僖子生昭子莊、簡子齒、宣子其夷、穆子安、廩丘子鑿茲、芒子盈、惠子得。
　　子我在幄，幄，帳也。聽政之處。
　　○幄，于角反。處，昌慮反。出逆之。遂入，閉門。成子入，反閉門，不納子我。侍人御之，子我侍人。
　　○御，本亦作「御」，魚呂反。子行殺侍人。素在內，故得殺人。公與婦人飲酒于檀台，成子遷諸寢。徙公使居正寢。
　　○檀，大丹反。公執戈，將擊之。疑其欲作亂。大史子余曰：「非不利也，將除害也。」言將為公除害。
　　○大音泰。將為，于偽反，下文「逆為余請」、下注「為公」同。成子出舍于庫，以公怒故。聞公猶怒，將出，曰：「何所無君？」子行抽劍曰：「需，事之賊也。言需疑則害事。
　　○需音須。誰非陳宗？言陳氏宗族眾多。 
　　[疏]「誰非陳宗」。
　　○正義曰：子行稱國內之人誰非陳宗，言陳氏宗族眾多，力足成事，何為畏子我欲出奔？
　　所不殺子者，有如陳宗！」言子若欲出，我必殺子，明如陳宗。 
　　[疏]「所不」至「陳宗」。
　　○正義曰：子行慮其必出，故以殺子懼之。陳宗，謂陳之先人。此稱「有如陳宗」，由定六年孟懿子謂范獻子曰「所不以陽虎為中軍司馬者，有如先君」。彼注云「稱先君以徵其言」。此亦然也。服虔云：陳宗，先祖鬼神也。
　　乃止。子我歸，屬徒攻闈與大門，闈，宮中小門。大門，公門也。
　　○屬，之欲反。闈音韋。 
　　[疏]注「闈宮」至「門也」。
　　○正義曰：《釋宮》云：「宮中之門謂之闈。」孫炎曰：「宮中相通小門也。」成子在公宮內，知大門公門也。討闈在宮內，必是得入大門乃得至闈。今言攻闈與大門皆不勝者，公宮非止一門，蓋從別門而入，兵得至闈，故與大門並攻也。
　　皆不勝，乃出。陳氏追之，失道于弇中，適豐丘。弇中，狹路。豐丘，陳氏邑。
　　○弇，于檢反，又音淹。狹音洽。豐丘人執之以告，殺諸郭關。齊關名。成子將殺大陸子方，子方，子我臣。陳逆請而免之，以公命取車于道。子方取道中行人車。及耏，眾知而東之。知其矯命，奪車遂使東。
　　○而彡音而。矯，本又作「橋」，居表反。出雍門，齊城門也。
　　○雍，于用反。陳豹與之車，弗受，曰：「逆為余請，豹與余車，余有私焉。事子我而有私于其讎，何以見魯、衛之士？」傳言陳氏務施。
　　○施，式豉反。東郭賈奔衛。賈，即子方。庚辰，陳恆執公于舒州。公曰：「吾早從鞅之言，不及此。」悔不誅陳氏。 
　　宋桓魋以寵，害于公。恃寵驕盈。公使夫人驟請享焉，而將討之。夫人，景公母也。數請享飲，欲因請討之。
　　○數，所角反。未及，魋先謀公，請以鞍易薄。鞍，向魋邑。薄，公邑。欲因易邑，為公享宴而作亂。
　　○鞍音安。公曰：「不可。薄，宗邑也。」宗廟所在。乃益鞍七邑，而請享公焉。偽喜于受賜。以日中為期，家備盡往。甲兵之備。公知之，告皇野曰：「余長魋也。少長育之。皇野，司馬子仲。
　　○長，丁丈反，注同。少，詩照反。今將禍余，請即救。」司馬子仲曰：「有臣不順，神之所惡也，而況人乎？敢不承命。不得左師不可，左師，向魋兄向巢也。
　　○惡，烏路反。請以君命召之。」左師每食擊鍾。聞鍾聲，公曰：「夫子將食。」既食，又奏。奏樂。公曰：「可矣。」以乘車往，曰：「跡人來告主蹟禽獸者。
　　○跡，子亦反。 
　　[疏]注「主蹟禽獸者」。
　　○正義曰：《周禮 地官》「跡人掌邦田之地政。凡田獵者受令焉」。鄭玄云：「蹟之言蹟知禽獸之處也。」
　　曰：『逢澤有介麇焉。』《地理志》言逢澤在熒陽開封縣東北，遠，疑非。介，大也。
　　○介音界。麇，九倫反，獐也；本又作「麋」，亡悲反。 
　　[疏]注「地理」至「大也」。
　　○正義曰：《漢書 地理志》云：「開封縣，逢澤在東北，或曰宋之逢澤也。」臣瓚案：「《汲郡古文》梁惠王廢逢忌之藪以賜民，今浚儀縣有逢忌陂是也。」《土地名》：「宋都雎陽」，計去開封四百余里，非輕行可到，故杜以「遠，疑非」也。蓋于宋都之旁別有近地名逢澤也。介，大也，《釋詁》文。案：《方言》「畜無耦曰介」。杜云「大」者，逢澤大處，不應唯有一麇，若跡人止告一麇，不應公喚左師俱獵，故以介為大。劉炫以為一麇而規杜氏，非也。
　　公曰：『雖魋未來，得左師，吾與之田，若何？』皇野稱公命。君憚告子。難以游戲煩大臣。
　　○難，乃旦反，下文及注同。野曰：『嘗私焉。』嘗，試也。君欲速，故以乘車逆子。」與之乘，至，公告之故，拜不能起。司馬曰：「君與之言。」使公與要誓。公曰：「所難子者，上有天，下有先君。」言雖誅魋，要不負言，使禍難及子。對曰：「魋之不共，宋之禍也。敢不唯命是聽。」司馬請瑞焉，瑞，符節，以發兵。 
　　[疏]注「瑞符節以發兵」。
　　○正義曰：《周禮 典瑞》云：「牙璋以起軍旅，以治兵守。」鄭眾云：「牙璋琢以為牙，牙齒兵象，故以牙璋發兵，若今特以銅虎符發兵也。」彼用牙璋，天子之法，諸侯于其封內亦自以瑞發兵，其物無文以言之。
　　以命其徒攻桓氏。桓氏，向魋。其父兄故臣曰：「不可。」司馬故臣與桓魋無怨者。其新臣曰：「從吾君之命。」遂攻之。子頎騁而告桓司馬。子頎，桓魋弟。桓司馬即魋也。
　　○頎音祈。騁，敕領反。司馬欲入，入攻君。子車止之，車亦魋弟。曰：「不能事君，而又伐國，民不與也，祇取死焉。」向魋遂入于曹以叛。哀八年，宋滅曹以為邑。
　　○祇音支。六月，使左師巢伐之，欲質大夫以入焉。巢不能克魋，恐公怒，欲得國內大夫為質，還入國。
　　○質音致，注及下同。不能。亦入于曹取質。不能得大夫，故入曹，劫曹人子弟而質之，欲以自固。魋曰：「不可。既不能事君，又得罪于民，將若之何？」乃舍之。舍曹子弟。
　　○舍音赦，又音舍，注同。民遂叛之。向魋奔衛。向巢來奔，宋公使止之，曰：「寡人與子有言矣，不可以絕向氏之祀。」辭曰：「臣之罪大，盡滅桓氏可也。若以先臣之故，而使有後，君之惠也。若臣則不可以入矣。」司馬牛致其邑與珪焉，而適齊。牛，桓魋弟也。珪，守邑符信。向魋出于衛地，公文氏攻之，公文氏，衛大夫。求夏后氏之璜焉。與之他玉，而奔齊，陳成子使為次卿。司馬牛又致其邑焉，而適吳。示不與魋同。
　　○夏，戶雅反。璜音黃。吳人惡之而反。趙簡子召之，陳成子亦召之，卒于魯郭門之外，坑氏葬諸丘輿。坑氏，魯人也。泰山南城縣西北有輿城。錄其卒葬所在，愍賢者失所。
　　○惡，烏路反。坑，苦庚反，或音岡。輿音余。 
　　甲午，齊陳恆弒其君壬于舒州。壬，簡公也。孔丘三日齊，而請伐齊三。公曰：「魯為齊弱久矣，子之伐之，將若之何？」對曰：「陳恆弒其君，民之不與者半。以魯之眾，加齊之半，可克也。」公曰：「子告季孫。」孔子辭。辭不告。
　　○三日齊，側皆反；本又作「齋」。伐齊三，如字，又息皆反。退而告人，曰：「吾以從大夫之後也，故不敢不言。」嘗為大夫而去，故言後。 
　　[疏]「孔丘」至「告人」。
　　○正義曰：《論語》錄此事與此小異。彼云「沐浴而朝」，此云「齊而請」。彼云「公曰告夫三子」，此云「公曰子告季孫」。禮齊必沐浴，三子，季孫為長。各記其一，故不同耳。彼于「退而告人」之下又云「之三子告」。此無文者，傳是史官所錄，記其與君言耳。退後別告三子，唯弟子知之。史官不見其告，故傳無文也。
　　初，孟孺子洩將圉馬于成。洩，孟懿子之子孟武伯也。圉，畜養也。成，孟氏邑。
　　○洩，息列反。圉，魚呂反。成宰公孫宿不受，曰：「孟孫為成之病，不圉馬焉。」病，謂民貧困。
　　○為，于偽反。孺子怒，襲成。從者不得入，乃反。成有司使，孺子鞭之。恨恚，故鞭成有司之使人。
　　○從者，才用反。使，所吏反，注同。恚，一瑞反。秋，八月，辛丑，孟懿子卒。成人奔喪，弗內。袒免哭于衢。聽共，弗許。請聽命共使。
　　○內，如字，又音納。袒音怛。免音問。衢，其俱反。共音恭，注同。懼，不歸。不敢歸成，為明年成叛傳。 
　　【經】十有五年，春，王正月，成叛。 
　　夏，五月，齊高無丕出奔北燕。無傳。
　　○丕，普悲反。 
　　鄭伯伐宋。無傳。 
　　秋，八月，大雩。無傳。
　　○雩音于。 
　　晉趙鞅帥師伐衛。 
　　冬，晉侯伐鄭。無傳。 
　　及齊平。魯與齊平。 
　　衛公孟彄出奔齊。無傳。
　　○彄，苦侯反。 
　　【傳】十五年，春，成叛于齊。武伯伐成，不克，遂城輸。（以逼成。）夏，楚子西、子期伐吳，及桐汭。（宣城廣德縣西南有桐水，出白石山西北，人丹陽湖。
　　○汭，如銳反。）陳侯使公孫貞子吊焉，（吊為楚所伐。）及良而卒。（良，吳地。）將以尸入，（《聘禮》：「若賓死，未將命，則既斂于棺，造于朝，介將命。」
　　○斂，力驗反，下同。造，七報反，下文同。介音界。下文注皆仿此。） 
　　[疏]注「聘禮」至「將命」。正義曰：《聘禮》文也。服虔云：「在床曰尸，在棺曰柩。」禮稱「既斂于棺」，傳言「將以尸入」者，記言對文耳，散則可以通。隱元年傳曰「贈死不及尸」，注云「尸，未葬之通稱也」。案《聘禮》「賓入竟而死，遂也，主人為之具而殯，介攝其命。君吊，介為主人。主人歸禮幣，必以用。介受賓禮，無辭也，不饗食」。此謂入竟未至國都，賓死，其禮如此。《聘禮》又云：「若賓死，未將命，則既斂于棺，造于朝，介將命。」鄭注云：「未將命，謂俟間之後也。」此謂賓已至朝，主人將欲行禮，賓請間之後，賓死，以柩造朝，以尸將事。今公孫貞子卒于竟內，依禮唯可以尸而入，殯于賓館，不合以柩造朝，以尸將事。今上介芋尹云「以尸將事」者，以吳人不納，故芋尹引禮，深以辯之。杜以傳有「以尸將事」，故引《聘禮》「斂于棺，造于朝，介將命」以釋之。其實貞子當殯于館，不得以尸將事也。
　　吳子使大宰嚭勞，且辭曰：「以水潦之不時，無乃廩然隕大夫之尸，廩然，傾動貌。
　　○勞，力報反。潦音老。廩，力甚反。隕，于敏反，下同。以重寡君之憂。寡君敢辭上介。」芋尹蓋對蓋，陳大夫，貞子上介。
　　○重，直用反，下注同。「寡君敢辭上介」，絕句。芋，音于付反。曰：「寡君聞楚為不道，薦伐吳國，薦，重也。
　　○薦，在遍反。滅厥民人。寡君使蓋備使，吊君之下吏。備，猶副也。
　　○備使，所吏反。蓋，芋尹蓋，辭同。無祿，使人逢天之戚，大命隕隊，絕世于良，絕世，猶言棄世。廢日共積，廢行道之日，以共具殯斂所積聚之用。
　　○共音恭，注同。積，子賜反，又如字，注同。殯，必刃反。聚，才喻反，又如字。一日遷次。一日便遷次，不敢留君命。今君命逆使人曰：『無以尸造于門。』是我寡君之命委于草莽也。且臣聞之曰：『事死如事生，禮也。』于是乎有朝聘而終，以尸將事之禮，朝聘道死，以尸行事。
　　○莽，亡黨反。 
　　[疏]「于是」至「之禮」。
　　○正義曰：上注所引者，是聘賓終以尸將事之禮。《聘禮》又云：「聘遭喪，入竟則遂也，不郊勞，不筵幾，主人畢歸禮，賓唯饔餼之受。」是聘而遭喪之禮也。其朝禮雖亡，賓終及主遭喪，必亦有禮。文六年「季文子聘于晉，求遭喪之禮」是也。
　　又有朝聘而遭喪之禮。遭所聘之喪。若不以尸將命，是遭喪而還也，無乃不可乎！以禮防民，猶或逾之。今大夫曰：『死而棄之』，是棄禮也。其何以為諸侯主？謂主盟也。先民有言曰：『無穢虐士。』虐士，死者。備使奉尸將命，苟我寡君之命達于君所，雖隕于深淵，則天命也。非君與涉人之過也。」吳人內之。傳言芋尹蓋知禮。
　　○內，如字，又音納。 
　　秋，齊陳瓘如楚。瓘，陳恆之兄子玉也。
　　○瓘，古喚反。過衛，仲由見之，仲由，子路。
　　○過，古禾反。曰：「天或者以陳氏為斧斤，既斲喪公室，而他人有之，不可知也。其使終饗之，亦不可知也。饗，受也。
　　○斫，陟角反。喪，息浪反，下並注皆同。若善魯以待時，不亦可乎？何必惡焉？」仲由事孔子，故為魯言。
　　○故為，于偽反，下「為衛」、「為請」並同。子玉曰：「然，吾受命矣。子使告我弟。」弟，成子也。 
　　冬，及齊平。子服景伯如齊，子贛為介，見公孫成，公孫成，成宰公孫宿也。曰：「人皆臣人，而有背人之心。況齊人雖為子役，其有不貳乎？言子叛魯，齊人亦將叛子。
　　○背音佩。 
　　[疏]「曰人」至「貳乎」。
　　○正義曰：「人皆臣人」，謂凡人皆臣事于人，當一心事上。今公孫成「而有背人之心」，謂背魯適齊，況他國齊人雖為子役，豈有不學子而為叛貳乎？言必效子而為叛貳，故杜云「言子叛魯，齊人亦將叛子」也。
　　子，周公之孫也。多饗大利，猶思不義。利不可得，而喪宗國，將焉用之？」喪宗國，謂以邑入齊，使魯有危亡之禍。
　　○焉，于虔反。成曰：「善哉！吾不早聞命。」傳言仲尼之徒，皆忠于魯國。陳成子館客，使景伯、子贛就館。曰：「寡君使恆告曰，寡君願事君如事衛君。」言衛與齊同好，而魯未肯。
　　○好，呼報反。景伯揖子贛而進之。對曰：「寡君之願也。昔晉人伐衛，在定八年。齊為衛故，伐晉冠氏，喪車五百，在定九年。冠氏，陽平館陶縣。
　　○冠，如字，又古喚反。因與衛地，自濟以西，禚、媚、杏以南，書社五百。二十五家為一社，籍書而致之。
　　○濟，子禮反。禚，諸若反。吳人加敝邑以亂，在八年。齊因其病，取讙與闡。亦在八年。寡君是以寒心。若得視衛君之事君也，則固所願也。」成子病之，乃歸成。病其言也。公孫宿以其兵甲入于嬴。嬴，齊邑。
　　○嬴音盈。 
　　衛孔圉取大子蒯聵之姊，生悝。孔圉，孔文子也。蒯聵姊，孔伯姬。
　　○圉，魚呂反。蒯，苦怪反。聵，魚怪反。悝，苦回反。孔氏之豎渾良夫，長而美，孔文子卒，通于內。通伯姬。
　　○渾，戶門反。長，丁丈反，又如字。大子在戚，孔姬使之焉。使良夫詣大子所。
　　○使之，所吏反，又如字。大子與之言曰：「苟使我入獲國，服冕乘軒，三死無與。」冕，大夫服。軒，大夫車。三死，死罪三。
　　○無與，音預。與之盟，為請于伯姬。良夫為大夫請。閏月，良夫與大子入，舍于孔氏之外圃。圃，園。
　　○圃，布五反。昏，二人蒙衣而乘，二人，大子與良夫。蒙衣，為婦人服也。
　　○乘，繩証反，下及注同。寺人羅御，如孔氏。孔氏之老欒寧問之，稱姻妾以告。自稱昏姻家妾。
　　○欒，力丸反。姻音因。遂入，適伯姬氏。既食，孔伯姬杖戈而先，大子與五人介，輿豭從之。介，被甲。輿豭豚，欲以盟。
　　○杖，直亮反，又音丈。豭音加。被，皮寄反。 
　　[疏]「輿豭」。
　　○正義曰：豭是豕之牡者。傳稱「諸侯盟，誰執牛耳」？則盟當用牛。此用豕者，鄭玄云：「人君用牛。伯姬迫孔悝以豭，下人君耳。」然則蒯聵自謀取國，寧復降下人君？于時迫促，難得牲耳。牲不備牛，如孟任割臂以盟莊公，楚昭王割子期之心以盟隨人，此及明年大子疾輿豭為盟，皆臨時逼切，難以禮論也。
　　迫孔悝于廁，強盟之，孔氏專政，故動孔悝，欲令逐輒。
　　○迫孔悝，本又作「叔悝」。廁，初吏反。強，其丈反。劫，居業反。令，力呈反。遂劫以登台。欒寧將飲酒，灸未熟，聞亂，使告季子。季子，子路也，為孔氏邑宰。
　　○灸，章夜反，下同。 
　　[疏]注「季子」至「邑宰」。
　　○正義曰：《論語》稱子路為季路，則字季，故呼為季子也。使告季子，則季子在外。下云「食焉，不辟其難」。是食孔氏之祿，故知為孔氏邑宰。
　　召獲駕乘車，召獲，衛大夫，駕乘車，言不欲戰。
　　○召，上照反，注同。行爵食灸，奉衛侯輒來奔。季子將入，遇子羔將出，子羔，衛大夫高柴，孔子弟子，將出奔。 
　　[疏]「召獲」至「食灸」。
　　○正義曰：丘明為傳，雖詳于當時，而此太煩碎，計欒寧飲酒，無可記錄。又此句顛倒，辭義不允。若倒此一句，則上下各自相連。當是後來誤耳。
　　曰：「門已閉矣。」季子曰：「吾姑至焉。」且欲至門。子羔曰：「弗及，不踐其難。」言政不及已，可不須踐其難。
　　○難，乃旦反，注及下皆同。季子曰：「食焉，不辟其難。」謂食孔氏祿。 
　　[疏]「子羔」至「辟其難」。
　　○正義曰：子羔謂季子將欲救君，故言政不及巳，不當踐其難。季子欲救孔悝，故言食其祿焉，不辟其難。
　　子羔遂出。子路入，及門，公孫敢門焉，守門。曰：「無入為也。」言輒已出，無為復入。
　　○複，扶又反。季子曰：「是公孫也，求利焉而逃其難。由不然，利其祿，必救其患。」有死者出，乃入。因門開而入。
　　○使，所吏反。曰：「大子焉用孔悝？雖殺之，必或繼之。」言巳必繼孔悝為難攻大子。
　　○焉，于虔反。且曰：「大子無勇，若燔台，半，必舍孔叔。」大子聞之懼，下石乞、盂黶敵子路。二子，蒯聵黨。敵，當也。
　　○燔音煩。舍音舍，又如字。盂音于。黶，于減反。以戈擊之，斷纓。子路曰：「君子死，冠不免。」不使冠在地。
　　○斷，丁管反。結纓而死。孔子聞衛亂，曰：「柴也其來，由也死矣。」孔悝立莊公。莊公，蒯聵也。莊公害故政，欲盡去之。故政，輒之臣。
　　○去，起呂反。先謂司徒瞞成曰：「寡人離病于外久矣，子請亦嘗之。」歸告褚師比，欲與之伐公，不果。比，褚師聲子，為明年瞞成奔起。
　　○瞞，莫干反。褚，中呂反。 



卷六十 哀十六年，盡二十七年 

　卷六十 哀十六年，盡二十七年 
　　【經】十有六年，春，王正月，已卯，世子蒯聵自戚入于衛。衛侯輒來奔。（書此春，皆從告。） 
　　二月，衛子還成出奔宋。即瞞成。
　　○還音旋。 
　　夏，四月，己丑，孔丘卒。仲尼既告老去位，猶書「卒」者，魯之君臣，宗其聖德，殊而異之。魯襄二十二年生，至今七十三也。四月十八日，乙丑，無己丑。己丑，五月十二日。日月必有誤。
　　○「孔子卒」。孔子作《春秋》，終于「獲麟」之一句，《公羊》、《谷梁》經是也。弟子欲記聖師之卒，故采《魯史記》以續夫子之經，而終于此。丘明因隨而作傳，終于哀公。從此已下，無復經矣。魯襄二十二年生，至今七十三也。本或作「魯襄二十三年生，至今七十二」，則與《史記 孔子世家》異，此本非也。 
　　[疏]注「仲尼」至「有誤」。
　　○正義曰：魯臣見為卿，乃書其卒。致事而卒，猶尚不書，仲尼書「卒」者，魯之君臣，宗其聖德，殊而異之，故特命史官使書其卒耳。《孔子世家》云「魯襄公二十二年而孔子生」。孔子年七十三，以魯哀公十六年四月己丑卒。杜自以《長歷》校之，四月十八日有乙丑，無己丑。己丑乃是五月十二日也。日月必有誤者。劉炫云：「《春秋》之例，卿乃書卒，縱令仲尼不告老，例不合書。而杜云，『告老去位，猶書卒』，非也。」今知不然者，案《周禮 典命》云，公侯伯之卿三命，大夫再命。仲尼為魯大夫，夾谷之會攝相事。十一年傳云「子為國老」，是大夫尊者，則二命以上，準例合書，故杜為此注。或可杜為抑揚之辭，以為仲尼縱未去位，例不合書，告老去位，猶書卒者，欲明魯之君臣宗其聖德之甚。劉不尋杜旨，以為例不合書而規杜過，非也。
　　【傳】十六年，春，瞞成、褚師比出奔宋。（欲伐莊公，不果而奔。）衛侯使鄢武子告于周，（武子，衛大夫肸也。
　　○鄢，于虔反。肸，許乙反。）曰：「蒯聵得罪于君父君母，逋竄于晉。晉以王室之故，不棄兄弟，寘諸河上。（河上，戚也。
　　○逋，布吳反。竄，七亂反。寘，之豉反。）天誘其衷，獲嗣守封焉。使下臣肸敢告執事。」王使單平公對曰：「肸以嘉命來告余一人。往謂叔父，余嘉乃成世，復爾祿次，敬之哉！（繼父之世，還居君之祿次。
　　○衷音忠。單音善。「余嘉乃成世」，絕句。）方天之休，（言天方授爾以休。
　　○休，音許虯反，注及下同，美也。）弗敬弗休，悔其可追！」（傳終蒯聵之事。）夏，四月，己丑，孔丘卒。公誄之曰：「旻天不弔，不憖遺一老。俾屏余一人以在位，（仁覆閔下，故稱旻天。吊，至也。憖，且也。俾，使也。屏，蔽也。
　　○誄，力軌反。《說文》云「謚也」。旻，亡巾反。吊，如字，又音的。憖，魚覲反。俾，必爾反。屏，必領反。）煢煢余在疚。嗚呼哀哉！尼父，無自律。」（疚，病也。律，法也。言喪尼父無以自為法。


上一篇　下一篇 