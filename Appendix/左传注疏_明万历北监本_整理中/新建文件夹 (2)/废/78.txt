總目 > 儒藏 > 春秋 > 春秋左傳正義 > 春秋左傳正義078
　　○靷，以刃反。我，御之上也。」駕而乘材，兩靷皆絕。材，橫木。明細小也。傳言簡子不讓下自伐。 
　　[疏]「兩靷」至「皆絕」。
　　○正義曰：古之駕四馬者，服馬夾轅，其頸負軛，兩驂在旁挽靷助之，《詩》所謂「陰靷鋈續」是也。《說文》云：「靷，引軸也。」僖二十八年注云：「在胸曰靷。」然則此皮約馬胸而引車軸也。兩靷將絕而能制焉，言其御之和也。「駕而乘材」，材謂橫地細小之木也。乘小木而靷絕，示其將絕之驗也。
　　吳洩庸如蔡納聘，而稍納師。師畢入，眾知之。元年，蔡請遷于吳，中悔，故因聘襲之。
　　○洩，息列反，一音息引反，未詳。中，丁仲反。蔡侯告大夫，殺公子駟以說。殺駟以說吳，言不時遷，駟之為。哭而遷墓。將遷，與先君辭，故哭。冬，蔡遷于州來。 
　　【經】三年，春，齊國夏、衛石曼姑帥師圍戚。（曼姑為子圍父，知其不義，故推齊使為兵首。戚不稱衛，非叛人。
　　○曼音萬。為子，于偽反。） 
　　[疏]注「曼姑」至「叛人」。正義曰：春秋行兵征伐，自非霸王之命，諸國共行，皆以主兵為首。此圍戚實出衛意，引齊使之助己，計應曼姑為首，而序在齊下者，曼姑為子圍父，知其不義，推齊使為兵首，故先書齊也。《谷梁傳》曰：「此衛事也，其先國夏何也？子圍父也。」是先儒及杜皆同《谷梁》之說也。宋魚石去而復入，據宋之彭城，襄元年經書「圍宋彭城」，傳曰：「非宋地，追書也。于是為宋討魚石，故稱宋，且不登叛人也。」此蒯聵在戚，齊、衛圍之，與圍宋彭城事類同矣。彭城稱宋，此不稱衛者，蒯聵據戚與輒爭國，非是叛人，故不須系之衛也。《公羊傳》曰：「齊國夏曷為與衛石曼姑帥師圍戚？伯討也。此其為伯討奈何？曼姑受命乎靈公而立輒，以曼姑之義，為固可以距之也。輒者曷為者也？蒯聵之子也。然則曷為不立蒯聵而立輒？蒯聵為無道，靈公逐蒯聵而立輒。然則輒之義可以立乎？曰：可。其可奈何？不以父命辭王父命，以王父命辭父命，是父之行乎子也。不以家事辭王事，以王事辭家事，是上之行乎下也。」其意言靈公廢蒯聵，不用使之得國。輒不以國與蒯聵，是靈公之命行于蒯聵也。立為國君，是王事也；以國與父，是私事也。不以國與父，是天子之命行于諸侯也。如《公羊》之言，則輒義可以距父，圍戚不為不義。而杜言曼姑「知其不義」，則輒不合距父，意與《公羊》異者，據《左傳》，公子郢讓國不受，然後立輒。然則輒之立也。以周禮，無適子，則立適孫。緣是以得立耳，非有靈公之命使立之也。為輒之義，自可讓而不受。以巳是適孫，緣有可立之勢，貪國以距父耳，非有靈公之命、天子之敕，使之距蒯聵也。《論語》說此事云：「冉有曰：『夫子為衛君乎？』子貢曰：『諾。吾將問之。』入曰：『伯夷、叔齊何人也？』曰：『古之賢人也。』曰：『怨乎？』曰：『求仁而得仁，又何怨乎？』出曰：『夫子不為也。』」孔子意不助輒，明是輒為不義，故曼姑自知不義，推齊為主。
　　夏，四月，甲午，地震。無傳。 
　　五月，辛卯，桓宮、僖宮災。天火曰災。 
　　季孫斯、叔孫州仇帥師城啟陽。無傳。魯黨范氏，故懼晉，比年四城。啟陽，今琅邪開陽縣。 
　　宋樂髡帥師伐曹。無傳。
　　○髡，苦孫反。 
　　秋，七月，丙子，季孫斯卒。 
　　蔡人放其大夫公孫獵于吳。無傳。公子駟之黨。 
　　冬，十月，癸卯，秦伯卒。無傳。不書名，未同盟。 
　　叔孫州仇、仲孫何忌帥師圍邾。無傳。 
　　【傳】三年，春，齊、衛圍戚，求援于中山。（中山，鮮虞。） 
　　夏，五月，辛卯，司鐸火。司鐸，宮名。
　　○鐸，待洛反。 
　　[疏]注「司鐸宮名」。
　　○正義曰：僖二十年，西宮災，書之。此不書者，西宮，公之西宮，親近逼君，忽被天火，故重而書之。此司鐸雖是公小宮，在公宮之後，非君來往之急，又是人火，所以輕而不書。或可舉廟重以略之。
　　火逾公宮，桓、僖災。桓公、僖公廟。 
　　[疏]「桓僖災」。
　　○正義曰：傳言火，而經書災者，司鐸初被人火，火越宮而至廟。以火逾宮，故以災言之。
　　救火者皆曰顧府。言常人愛財。南宮敬叔至，命周人出御書，俟于宮，敬叔，孔子弟子南宮閱。周人，司周書典籍之官。御書，進于君者也。使待命于宮。
　　○閱音悅。曰：「庀女，而不在，死。」庀，具也。
　　○庀，匹婢反。女音汝。子服景伯至，命宰人出禮書，景伯，子服何也。宰人，冢宰之屬。以待命。命不共，有常刑。待求之命。
　　○共音恭。校人乘馬，巾車脂轄，校人，掌馬。巾車，掌車。乘馬，使四匹相從，為駕之易。
　　○校，戶教反，注及下同。乘，繩証反，注及下皆同。轄，戶瞎反，本又作鎋，同。為，于偽反。易，以豉反。百官官備，府庫慎守，官人肅給。國有火災，恐有變難，故慎為備。
　　○難，乃旦反。濟濡帷幕，郁攸從之。郁攸，火氣也。濡物于水，出用為濟。
　　○濟，子細反，又子禮反，注同。帷，位悲反。幕音莫。攸音由。蒙葺公屋，以濡物冒覆公屋。
　　○葺，七入反，一音子入反。自大廟始，外內以悛。悛，次也。先尊後卑，以次救之。
　　○悛，大全反。助所不給。有不用命，則有常刑，無赦。公父文伯至，命校人駕乘車。乘車，公車。季桓子至，御公立于象魏之外，象魏，門闕。命救火者，傷人則止，財可為也。命藏象魏，《周禮》，正月縣教令之法于象魏，使萬民觀之，故謂其書為象魏。
　　○縣音玄。 
　　[疏]注「周禮」至「象魏」。正義曰：《周禮 大宰》云：「正月之吉，始和，布治于邦國都鄙，乃縣治象之法于象魏，使萬民觀治象。浹日而斂之。」鄭玄云：「正月，周之正月。吉，謂朔日。大宰以正月朔日布王治之事于天下，至正歲又書而縣于象魏，使萬民觀焉。凡治有故，言『始和』者，若改造云爾。鄭眾云：『從甲至甲，謂之浹日，凡十日。』」其《地官》、《夏官》、《秋官》皆有此言：《地官》云：「布教縣教象」；《夏官》云：「布政縣政象」；《秋官》云：「布刑縣刑象。」各縣所掌之事為異，其文悉同。唯《春官》不縣者，以禮法一頒，百事皆足，不可又縣，故不縣之。杜總彼意言「縣教令之法」，彼所縣者皆是教令之事故也。由其縣于象魏，故謂其書為象魏，命藏其書也。彼言朔日縣之，十日即斂之，則救火之時，其書久巳藏矣。而此立象魏之外，方始命藏此書者，象魏是縣書之處，見其處而念及其書，非始就縣處斂藏之。
　　曰：「舊章不可亡也。」富父槐至，曰：「無備而官辦者，猶拾沈也。」槐，富父終生之後。沈，汁也。言不備而責辦，不可得。
　　○父音甫。槐音懷。官辦，辦具之辦，注並同。拾音十。沈，尺審反；北土呼汁為沈。于是乎去表之槁，表，表火道。風所向者，去其槁積。
　　○去，起呂反，注同。槁，古老反，注同。向，許亮反。積，子賜反。道還公宮。開除道，周匝公官，使火無相連。
　　○還，本又作環，戶關反，又音患，注同。孔子在陳，聞火，曰：「其桓、僖乎！」言桓、僖親盡而廟不毀，宜為天所災。 
　　[疏]注「言桓」至「所災」。
　　○正義曰：禮，諸侯親廟四焉，高祖之父，即當毀其廟。計桓之于哀，八世祖也，僖，六世祖也，親盡而廟不毀，言其宜為天所災也。所以不毀者，服虔云：「季氏出桓公，又為僖公所立，故不毀其廟。」其意或然。《公羊傳》曰：「此皆毀廟也，其言災何？復立也。曷為不言其復立？《春秋》見者不復見也。何以不言及？敵也。」其意言哀公更立之，不可通于《左氏》，故以為元不毀耳。服虔又云：「俱在疊毀，故不言及。」杜無說，或當同時災。無先後，故不言及。
　　劉氏、范氏世為婚姻，劉氏，周卿士。范氏，晉大夫。萇弘事劉文公，為之屬大夫。故周與范氏。趙鞅以為討。責周與范氏。六月，癸卯，周人殺萇弘。終違天之禍。 
　　[疏]「萇弘」至「萇弘」。
　　○正義曰：文公以定四年卒也，為之屬大夫，謂當昭公之世也。此時文公已卒，萇弘知政。以已先事劉子，劉氏又與范氏親，既握國權，遂與范氏。故周人殺之，以說于晉。
　　秋，季孫有疾，命正常曰：「無死！正常，桓子之寵臣，欲付以後事，故敕令勿從巳死。
　　○令，力呈反。南孺子之子，男也，則以告而立之；南孺子，季桓子之妻。言若生男，告公而立之。
　　○孺，如住反。女也，則肥也可。」肥，康子也。季孫卒，康子即位。既葬，康子在朝。在公朝也。南氏生男，正常載以如朝，告曰：「夫子有遺言，命其圉臣曰：『南氏生男，則以告于君與大夫而立之。』今生矣，男也，敢告。」遂奔衛。康子請退。退，辟位也。公使共劉視之，共劉，魯大夫。
　　○共音恭。則或殺之矣。乃討之。討殺者。召正常，正常不反。畏康子也。傳備言季氏家事。 
　　[疏]「召正常正常不反」。
　　○正義曰：服虔云：「召而問兒死意。」然則兒于正常去後始死，死非正常得知，召之復何所問也？當欲問不立康子之意，故正常畏康子不反。
　　冬，十月，晉趙鞅圍朝歌，師于其南。范、中行所在。荀寅伐其郛，伐其北郭圍。
　　○郛，芳夫反。使其徒自北門入，已犯師而出。荀寅使在外救已之徒擊趙氏，圍之北門，因外內攻得出。 
　　[疏]「荀寅」至「而出」。
　　○正義曰：荀寅從內伐其北郭之郛，又使其救已之徒，自外伐圍郛之北門而入，因外內攻，故得出也。
　　癸丑，奔邯鄲。十一月，趙鞅殺士皋夷，惡范氏也。惡范氏而殺其族，言遷怒。
　　○惡，烏路反，注同。 
　　【經】四年，春，王二月，庚戌，盜殺蔡侯申。（賤者故稱盜，不言弒其君，賤盜也。
　　○盜殺，申志反。蔡侯申，今本皆如此。案宣十七年，蔡侯申卒，是文侯也。今昭侯是其玄孫，不容與高祖同名，未詳何者誤也。） 
　　[疏]「蔡侯申」。
　　○正義曰：宣十七年蔡侯申卒，是文侯也。《蔡世家》云：文侯申生景侯固，固生靈侯般，般生隱大子。今昭侯申是隱大子之子。杜《世族譜》亦然。計昭侯是文侯玄孫，乃與高祖同名，周人以諱事神，二申必有誤者，俱是經文，未知孰誤。
　　○注「賤者」至「盜也」。
　　○正義曰：公孫辰、公孫姓、公孫霍雖並是弒君之黨，而非弒君之首，首是公孫翩。翩賤，故稱盜。不言弒其君者，賤此盜也。盜賤，不得有其君，故以盜為文，不得言弒其君。
　　蔡公孫辰出奔吳。弒君賊之黨，故書名。 
　　葬秦惠公。無傳。宋人執小邾子。無傳。邾子無道于其民，故稱人以執。 
　　夏，蔡殺其大夫公孫姓、公孫霍。皆弒君黨。
　　○姓音生，又作生，或一音性。 
　　晉人執戎蠻子赤歸于楚。晉恥為楚執諸侯，故稱人以告，若蠻子不道于其民也。赤本屬楚，故言歸。
　　○恥為，于偽反。 
　　城西郛。無傳。魯西郭，備晉也。六月，辛丑，亳社災。無傳。天火也。亳社，殷社，諸侯有之，所以戒亡國。
　　○亳，步各反。 
　　[疏]注「天火」至「亡國」。
　　○正義曰：傳例曰「天火曰災」，知天火也。殷有天下，作都于亳，故知亳社，殷社也。蓋武王伐紂，以其社班賜諸侯，使各各立之，所以戒亡國也。其社有屋，故火得焚之。《公羊傳》曰：「蒲社者何？亡國之社也。社者，封也，其言災何？亡國之社蓋揜之，揜其上而柴其下。」《谷梁傳》曰：「亳社者，亳之社也。亳，亡國也。亡國之社以為廟屏，戒也。其屋亡國之社，不得達上也。」說者以為立亳社于廟斗之外，以為屏蔽，使人君視之而致戒也。《左傳》稱「間于兩社」，事當為然。《郊特牲》亦云，喪國之社，屋之不受天陽，故災其屋也。
　　秋，八月，甲寅，滕子結卒。無傳。同盟于皋鼬。 
　　冬，十有二月，葬蔡昭公。無傳。亂故，是以緩。 
　　葬滕頃公。無傳。 
　　【傳】四年，春，蔡昭侯將如吳。諸大夫恐其又遷也，承，（承音懲，蓋楚言。
　　○懲，直升反。） 
　　[疏]注「承音懲蓋楚言」。
　　○正義曰：懲創往年之遷，恐其更複遷徙。承、懲音相近，蓋是楚人之言，聲轉而字異耳。
　　公孫翩逐而射之，入于家人而卒。翩，蔡大夫。
　　○翩音篇。射，食亦反，下同。 
　　[疏]「入于家人而卒」。
　　○正義曰：言「將如吳」，巳適吳矣，翩在路逐而殺之，遂入于凡人之家。言此者，說其非理之意。
　　以兩矢門之，眾莫敢進。翩以矢自守其門。文之鍇後至，鍇，蔡大夫。
　　○鍇音楷，又音皆，又客駭反。曰：「如牆而進，多而殺二人。」並行如牆俱進。
　　○並，步頂反。鍇執弓而先，翩射之，中肘。鍇遂殺之。故逐公孫辰而殺公孫姓、公孫盱。盱，即霍也。
　　○中，丁仲反。肘，竹九反。盱，況于反。 
　　夏，楚人既克夷虎，夷虎，蠻夷叛楚者。乃謀北方。左司馬眅、申公壽余、葉公諸梁致蔡于負函，三子，楚大夫也。此蔡之故地人民，楚因以為邑。致之者，會其眾也。
　　○眅，普版反，《字林》匹姦反。葉，始涉反。函音咸。致方城之外于繒關。負函、繒關皆楚也。
　　○繒，才陵反。曰：「吳將溯江入郢，逆流曰溯。
　　○溯音素。郢，以井反，又以政反。將奔命焉。」為一昔之期，襲梁及霍。偽辭當備吳，夜結期，明日便襲梁、霍，使不知之。梁，河南梁縣西南故城也。南梁有霍陽山，皆蠻子之邑也。單浮余圍蠻氏，蠻氏潰。浮余，楚大夫。
　　○單音善。潰，戶內反。蠻子赤奔晉陰地。陰地，河南山北自上雒以東至陸渾。
　　○渾，戶門反。司馬起豐、析與狄戎，楚司馬眅也。析縣屬南鄉郡，析南有豐鄉，皆楚邑。發此二邑人及戎狄。
　　○析，星歷反，注同。以臨上雒。左師軍于菟和，菟和山在上雒東也。
　　○菟音徒。右師軍于倉野，蒼野在上雒縣。使謂陰地之命大夫士蔑命大夫，別縣監尹。
　　○監，古銜反。 
　　[疏]注「命大」至「監尹」。
　　○正義曰：陰地者，河南山北東西橫長其間非一邑也。若是典邑大夫，則當以邑冠之，乃言「陰地之命大夫」，則是特命大夫，使總監陰地，故以為別縣監尹也。以其去國遙遠，別為置監。楚官稱尹，故以尹言之。
　　曰：「晉、楚有盟，好惡同之。若將不廢，寡君之原也。不然，將通于少習以聽命。」少習，商縣武關也。將大開武關道以伐晉。
　　○少，詩照反，又如字。士蔑請諸趙孟，趙孟曰：「晉國未寧，安能惡于楚？必速與之！」未寧，時有范、中行之難。
　　○難，乃旦反。士蔑乃致九州之戎，九州戎在晉陰地陸渾者。將裂田以與蠻子而城之，少許蠻子。且將為之卜。卜城。
　　○為，于偽反，下注同。蠻子聽卜，遂執之，與其五大夫，以畀楚師于三戶。今丹水縣北三戶亭。
　　○畀，必利反，與也。司馬致邑立宗焉，以誘其遺民，楚復詐為蠻子作邑，立其宗主。
　　○複，扶又反。而儘俘以歸。 
　　秋，七月，齊陳乞、弦施、衛甯跪救范氏。陳乞，僖子。弦施，弦多。
　　○跪，其委反。庚午，圍五鹿。五鹿，晉邑。九月，趙鞅圍邯鄲。冬，十一月，邯鄲降。荀寅奔鮮虞，趙稷奔臨。臨，晉邑。
　　○降，戶江反。十二月，弦施逆之，遂墮臨。國夏伐晉，取邢、任、欒、鄗、逆畤、陰人、于、壺口。八邑，晉也。欒在趙國平棘縣西北。鄗即高邑縣也。路縣東有壺口關。
　　○墮，許規反。邢音刑。任音壬。欒，力官反。鄗，呼洛反；郭璞《三蒼解詁》音臛；《字林》，火沃反；韋昭，呼告反；闞駰云，讀磽确，同。駰音止。盂音于。 
　　[疏]「遂墮臨」。
　　○正義曰：稷初奔臨，欲據臨距國。今弦施逆稷，故納之他邑。以臨險固，故毀之。
　　會鮮虞，納荀寅于柏人。晉邑也。今趙國柏人縣也。弦施與鮮虞會也。 
　　【經】五年，春，城毗。（無傳。備晉也。
　　○毗，頻夷反。） 
　　夏，齊侯伐宋。無傳。 
　　晉趙鞅帥師伐衛。 
　　秋，九月，癸酉，齊侯杵臼卒。再同盟也。
　　○杵，昌呂反。臼，求又反。 
　　[疏]注「再同盟」。
　　○正義曰：襄二十五年，崔杼弒莊公而立杵臼，昭二十八年，盟于鄟陵，定四年于皋鼬，是再同盟也。昭三十二年，大夫盟于狄泉，未告公而公薨，故不數也。
　　冬，叔還如齊。 
　　閏月，葬齊景公。無傳。 
　　【傳】五年，春，晉圍柏人，荀寅、士吉射奔齊。初，范氏之臣王生惡張柳朔，言諸昭子，使為柏人。（為柏人宰也。昭子，范吉射也。
　　○惡，烏路反，下同。柳，良久反。）昭子曰：「夫非而讎乎？」對曰：「私讎不及公，（公家之事也。
　　○夫音扶。）好不廢過，惡不去善，義之經也，臣敢違之？」及范氏出，（出柏人奔齊。
　　○好，呼報反。去，起呂反。）張柳朔謂其子：「爾從主，勉之！我將止死，主生授我矣，（授我死節。）吾不可以僣之。」遂死于柏人。（為吉射距晉戰死。
　　○僣，子念反，後同。為，于偽反。） 
　　夏，趙鞅伐衛，范氏之故也，遂圍中牟。衛助范氏故也。 
　　齊燕姬生子，不成而死。燕姬，景公夫人。不成，未冠也。
　　○燕，于賢反。冠，古喚反。諸子鬻姒之子荼嬖，諸子，庶公子也。鬻姒，景公妾。荼，安孺子。
　　○鬻音育。姒音似。荼音舒，又音徒，又丈加反。嬖，必計反。諸大夫恐其為大子也，言于公曰：「君之齒長矣，未有大子，若之何？」公曰：「二三子間于憂虞，則有疾疢，亦姑謀樂，何憂于無君？」景公意欲立荼而未發，故以此言塞大夫請。
　　○長，丁丈反。閒音閒，又音閒廁之間，又如字。疢，敕覲反，本或作疹，乃結反。樂音洛。 
　　[疏]「間于」至「無君」。
　　○正義曰：公謂群臣云，若間暇于憂虞，謂國無憂虞事得間暇，則恐有疾疢，不得飲樂。今既無憂虞，又無疾疢，亦且謀樂，何憂乎無君？
　　公疾，使國惠子、高昭子立荼，惠子，國夏。昭子，高張。寘群公子于萊。萊，齊東鄙邑。
　　○寘，之豉反。群，或作諸。萊音來。秋，齊景公卒。冬，十月，公子嘉、公子駒、公子黔奔衛，公子鉏、公子陽生來奔。皆景公子在萊者。
　　○黔，巨廉反，又音琴。鉏，仕居反。萊人歌之曰：「景公死乎不與埋，三軍之事乎不與謀，師乎師乎，何黨之乎？」師，眾也。黨，所也。之，往也。稱謚，蓋葬後而為此歌，哀群公子失所。
　　○與音預，下同。埋，亡皆反。 
　　[疏]注「師眾」至「失所」。
　　○正義曰師，眾；之，往，《釋詁》文也。《周禮》，五百家為黨，言其共居一所，故以黨為名。是黨為所也。經書「閏月，葬齊景公」，《長歷》閏十一月，禮，葬乃有諡，此歌稱謚，明是葬後。傳言「冬十月」者，記公子出奔之月。其萊人之歌，在公子出奔之後。杜以文承十月之下，故云「蓋」耳。《公羊》以為「喪以閏數」，謂通數閏月。《谷梁》云「不正其閏也」，謂喪事不數。左氏無傳，未知所從。
　　鄭駟秦富而侈，嬖大夫也，而常陳卿之車服于其庭。鄭人惡而殺之。子思曰：「《詩》曰：『不解于位，民之攸塈。』子思，子產子國參也。《詩 大雅》。攸，所也。塈，息也。
　　○侈，昌氏反，又尺氏反。惡，烏路反。解，佳賣反。塈音許器反。 
　　[疏]「詩曰」至「攸塈」。
　　○正義曰：《詩 大雅 嘉樂》之篇也。言在上者不解惰于其位，民之所以得安息。駟秦棄位僣上，是惰于位也。
　　不守其位，而能久者鮮矣。《商頌》曰：『不僣不濫，不敢怠皇，命以多福。』」僣，差也。濫，溢也。皇，暇也。言駟秦違《詩》、《商頌》，故受禍。
　　○鮮，息淺反。濫，力暫反。溢音逸。 
　　[疏]「商頌」至「多福」。
　　○正義曰：《商頌 殷武》之篇。歌成湯之德，不僣差，不濫溢，不敢怠惰而自暇，以此之故，上天命以多福也。《詩》于「怠皇」之下，更云：「命于下國，封建厥福。」傳言「命以多福」，不復具引《詩》文，取其意而言之也。杜云：「違《詩》、《商頌》」，上言《詩》，下言《頌》，以駟秦于此二詩皆違，故言違《詩》與《商頌》。


卷五十八 哀公六年，儘十一年 

　卷五十八 哀公六年，儘十一年 
　　【經】六年，春，城邾瑕。（無傳。備晉也。任城亢父縣北有邾婁城。
　　○瑕音遐。任音壬。亢，苦浪反，又音剛。父音甫。） 
　　晉趙鞅帥師伐鮮虞。 
　　吳伐陳。 
　　夏，齊國夏及高張來奔。二子阿君，廢長立少。既受命，又不能全，書名，罪之也。
　　○長，丁丈反。少，詩照反。 
　　叔還會吳于柤。無傳。
　　○柤，莊加反。 
　　秋，七月，庚寅，楚子軫卒。未同盟而赴以名。
　　○軫，之忍反。《史記》作「珍」字。 
　　齊陽生入于齊，為陳乞所逆，故書「入」。 
　　[疏]注「為陳乞所逆故書入」。
　　○正義曰：成十八年傳例曰：「凡去其國，國逆而立之曰入。」此為陳乞秋逆，既入而立之，故依例書「入」也。
　　齊陳乞弒其君荼。弒荼者，朱毛與陽生也，而書「陳乞」，所以明乞立陽生而荼見弒，則禍由乞始也。楚比劫立，陳乞流涕，子家憚老，皆疑于免罪，故《春秋》明而書之以為弒主。
　　○弒荼，音試。下皆同。 
　　[疏]注「弒荼」至「弒主」。
　　○正義曰：實非陳乞弒荼，而書乞弒其君者，以荼死由乞，故書乞弒也。此以楚公子比、鄭公子歸生俱非弒君之首，《春秋》顯而書之，以為弒君之主，所以惡此三人。《釋例》曰：「諸懷賊亂以為心者，故不容于誅也。若鄭之歸生、齊之陳乞、楚公子比，雖本無其心，《春秋》之義，亦同大罪。是以君子慎所以立也。」是說罪之之意。
　　冬，仲孫何忌帥師伐邾。無傳。 
　　宋向巢帥師伐曹。無傳。 
　　【傳】六年，春，晉伐鮮虞，治范氏之亂也。（四年，鮮虞納荀寅于柏人。） 
　　吳伐陳，複修舊怨也。元年，未得志故也。
　　○複，扶又反。楚子曰：「吾先君與陳有盟，不可以不救。」乃救陳，師于城父。陳盟在昭十三年。
　　○父音甫。 
　　[疏]注「陳盟在昭十三年」。
　　○正義曰：昭十三年，無楚與陳盟之事，于時楚既滅蔡，使棄疾為蔡公。子于、子晳之入也，傳稱朝吳「奉蔡公，召二子而盟于鄧，依陳、蔡人以國」。是與陳人盟，更許復其國。其年，平王即位，更封陳，是與盟也。
　　齊陳乞偽事高、國者，高張、國夏受命立荼，陳乞欲害之，故先偽事焉。每朝必驂乘焉。所從必言諸大夫，言其罪過。
　　○乘，繩證反。曰：「彼皆偃蹇，將棄子之命。偃蹇，驕敖。
　　○偃，約免反。蹇，紀晚反。敖，五報反。皆曰：『高、國得君，得君寵也。必逼我，盍去諸？』固將謀子，子早圖之。圖之，莫如盡滅之。需，事之下也。」需，疑也。
　　○逼音逼。盍，戶臘反。去，起呂反，下同。需，音須，一音懦，弱持疑也。 
　　[疏]「需事之下也」。
　　○正義曰：需是懦弱之意。懦弱持疑，不能決斷，是為事之下者。勸其決斷而盡殺之。
　　及朝，則曰：「彼虎狼也，見我在子之側，殺我無日矣。請就之位。」欲與諸大夫謀高、國，故求就之。又謂諸大夫曰：「二子者禍矣！恃得君而欲謀二三子，曰：『國之多難，貴寵之由，盡去之而後君定。』既成謀矣，盍及其未作也，先諸？作而後悔，亦無及也。」大夫從之。夏，六月，戊辰，陳乞、鮑牧牧，鮑圉孫。
　　○難，乃旦反。鮑牧，州牧之牧。及諸大夫，以甲入于公宮。昭子聞之，與惠子乘如公，戰于莊，敗。高、國敗也。莊，六軌之道。
　　○乘，繩證反。國人追之，國夏奔莒，遂及高張、晏圉、弦施來奔。圉，晏嬰之子。圉、施不書，非卿。
　　○圉，魚呂反。 
　　秋，七月，楚子在城父，將救陳，卜戰不吉，卜退不吉。王曰：「然則死也。再敗楚師，不如死。前已敗于柏舉，今若退還，亦是敗。 
　　[疏]注「前已」至「是敗」。
　　○正義曰：劉炫言卜不吉，謂戰當敗。再敗，當謂今伐更敗也，杜言「退還亦是敗」非也，以規杜氏。今知劉非者，杜言「退還亦是敗」者，以傳「卜退不吉」是不得好退，是雖欲退還亦必敗也，故云「退還亦是敗」。但文不委悉，劉以為退還謂是好退而還，以規杜，非也。
　　棄盟逃讎，亦不如死。死一也，其死讎乎！」命公子申為王，不可；則命公子結，亦不可；則命公子啟，申，子西；結，子期；啟，子閭：皆昭王兄。五辭而後許。將戰，王有疾。庚寅，昭王攻大冥，卒于城父。大冥，陳地，吳師所在。
　　○辭，本又作「辭」。《說文》云：「辭，不受也。受辛宜辭也。辭，籀文。」冥，亡丁反。子閭退，曰：「君王舍其子而讓群臣，敢忘君乎？從君之命，順也。從命許立。
　　○舍音舍。立君之子，亦順也。二順不可失也。」與子西、子期謀，潛師閉涂，逆越女之子章，立之而後還。潛師，密髮也。閉涂，不通外使也。越女，昭王妾。章，惠王。是歲也，有云如眾赤鳥，夾日以飛三日。楚子使問諸周大史。周大史曰：「其當王身乎！日為人君，妖氣守之，故以為當王身。云在楚上，唯楚見之，故禍不及他國。
　　○夾，古洽反。大音泰，下同。 
　　[疏]「問諸周大史」。
　　○正義曰：服虔云：諸侯皆有大史，主周所賜典籍，故曰周大史。一曰是時往問周大史。杜以問周大史于文自明，故不煩釋。
　　若禜之，可移于令尹、司馬。」禜、禳祭。
　　○禜音詠。禳，如羊反。王曰：「除腹心之疾，而寘諸股肱，何益？不谷不有大過，天其夭諸？有罪受罰，又焉移之？」遂弗禜。初，昭王有疾。卜曰：「河為崇。」王弗祭。大夫請祭諸郊。王曰：「三代命祀，祭不越望。諸侯望祀竟內山川星辰。
　　○寘，之豉反。夭，于表反。焉，于虔反。祟，息遂反。竟音境。 
　　[疏]「不谷」至「移之」。
　　○正義曰：言已若無大罪，天其妄夭之乎？必是身有大罪，天乃下罪，有罪受罰，又焉移之？
　　江、漢、雎、章，楚之望也。四水在楚界。
　　○雎，七余反。漳音章。 
　　[疏]注「四水在楚界」。
　　○正義曰：《土地名》：「江經南郡江夏弋陽安豐。漢經襄陽，至夏江安陸縣入江。雎經襄陽，至南郡枝江縣入江。漳經襄陽，至南郡當陽入江。」是四水皆在楚界也。
　　禍福之至，不是過也。不谷雖不德，河非所獲罪也。」遂弗祭。孔子曰：「楚昭王知大道矣。其不失國也，宜哉！《夏書》曰：『惟彼陶唐，帥彼天常。逸《書》。言堯循天之常道。
　　○「楚昭王知大道矣」，本或作「天道」，非。夏，戶雅反，下注同。此語在《尚書 五子之歌》。《書》無「帥彼天常」一句，下亦微異。有此冀方，今失其行。亂其紀綱，乃滅而亡。』滅亡，謂夏桀也。唐虞及夏同都冀州，不易地而亡，由于不知大道故。
　　○「行」，如字，又下孟反，《尚書》作「厥道」。「乃滅而亡」，《尚書》作「乃厎滅亡」。 
　　[疏]「夏書」至「而亡」。
　　○正義曰：此《夏書 五子之歌》第三章也。彼云「惟彼陶唐，有此冀方。今失厥道，亂其紀綱，乃底滅亡」。此多「帥彼天常」一句。又字小異者，文經篆隸，師讀不同，故兩存之。賈、服、孫、杜皆不見古文，以為逸《書》，解為「夏桀」之時。唯王肅云「太康時也」。案王肅注《尚書》，其言多是孔傳，疑肅見古文，匿之而不言也。堯治平陽，舜治蒲阪，禹治安邑，三都相去各二百余里，俱在冀州，統天下四方，故云「有此冀方」也。
　　又曰：『允出茲在茲，由已率常可矣。』」又逸《書》。言信出已，則福亦在已。 
　　八月，齊邴意茲來奔。高、國黨。陳僖子使召公子陽生。召在七月，今在八月下，記事之次。 
　　[疏]注「召在」至「之次」。正義曰：經書陽生入齊，文在七月之下，知其召在七月也。今傳在八月下者，欲令下接十月立之，是記事之次也。邴意茲來奔者，自以高國之黨，八月來奔耳。僖子使召陽生，自以七月之時別使人召之，非遣意茲召也。賈遠以傳文相連，謂遣意來召，又怪其日月錯誤，云其說未聞。杜以此故為注云「高、國黨」，以隔之。
　　陽生駕而見南郭且于，且于，齊公子鉏，在魯南郭。
　　○且，子余反。曰：「嘗獻馬于季孫，不入于上乘，故又獻此，請與子乘之。」畏在家人聞其言，故欲二人共載以試馬為辭。
　　○上乘，繩證反。出萊門而告之故。魯郭門也。闞止知之，先待諸外。闞止，陽生家臣子我也。待外，欲俱去。
　　○闞，苦暫反。公子曰：「事未可知，反與壬也處。」壬，陽生子簡公。
　　○壬，而林反。戒之，遂行。戒使無洩言。
　　○洩，息列反。逮夜至于齊，國人知之。故以昏至，不欲令人知也。國人知而不言，言陳氏得眾。
　　○令，力呈反，下同。僖子使子士之母養之，隱于僖子家內。子士母，僖子妾。與饋者皆入。陳僖子又令陽生隨饋食之人入處公宮。
　　○饋，其位反。冬，十月，丁卯，立之。將盟，盟諸大夫。鮑子醉而往。其臣差車鮑點，點，鮑牧臣也。差車，主車之官。
　　○差，所宜反。點，之廉反，又如字。曰：「此誰之命也？」陳子曰：「受命于鮑子。」遂誣鮑子曰：「子之命也。」見其醉，故誣之。鮑子曰：「女忘君之為孺子牛而折其齒乎？而背之也！」孺子，荼也。景公嘗銜繩為牛，使荼牽之，荼頓地，故折其齒。
　　○女音汝。折，之舌反，又市列反，注同。背音佩，後年皆同。悼公稽首，悼公，陽生。曰：「吾子奉義而行者也。若我可，不必亡一大夫；言已可為君，必不怨鮑子。若我不可，不必亡一公子。公子，自謂也。恐鮑子殺已，故要之。
　　○要，一遙反。義則進，否則退，敢不唯子是從？廢興無以亂，則所願也。」鮑子曰：「誰非君之子？」乃受盟。言陽生亦君之子，固可立。使胡姬以安孺子如賴，胡姬，景公妾也。賴，齊邑。安，號也。去鬻姒，荼之母。
　　○去，起呂反。殺王甲，拘江說，囚王豹于句竇之丘。三子，景公嬖臣，荼之黨也。
　　○拘音俱。說音悅。句音鉤。竇音豆。公使朱毛告于陳子，朱毛，齊大夫。曰：「微子則不及此。然君異于器，不可以二。器二不匱，君二多難。敢布諸大夫。」僖子不對而泣，曰：「君舉不信群臣乎？舉，皆也。
　　○匱，其位反。難，乃旦反。以齊國之困，困又有憂。內有飢荒之困，又有兵革之憂。少君不可以訪，是以求長君，庶有能容群臣乎！不然，夫孺子何罪？」毛復命，公悔之。悔失言。
　　○少，詩照反。長，丁丈反。夫音扶。孺或作「」，同。毛曰：「君大訪于陳子，而圖其小，可也。」大謂國政。小謂殺荼。使毛遷孺子于駘，不至，殺諸野幕之下，葬諸殳冒淳。恐駘人不從，故毛駐于野，張帳而殺之。駘，齊邑。殳冒淳，地名。實以冬殺，經書秋者，史書秋記始事，遂連其死通以冬告魯。
　　○駘，他才反，又徒來反。幕音莫。殳音殊。冒，亡報反。淳音純。駐，中住反。 
　　[疏]注「實以」至「告魯」。正義曰：傳言十月立陽生。陽生既立之後，方遣朱毛殺荼，則荼死在冬。經書為秋殺者，記陽生初事入齊之始，遂連荼死二事通以冬始來告，言陽生秋入，荼以秋死，故並書于秋也。
　　【經】七年，春，宋皇瑗帥師侵鄭。
　　○晉魏曼多帥師侵衛。 
　　夏，公會吳于鄫。鄫，今琅邪鄫縣。
　　○瑗，于眷反。鄫，本又作「繒」，才陵反。 
　　秋，公伐邾。八月，已酉，入邾，以邾子益來。他國言「歸」，于魯言「來」，內外之辭。 
　　宋人圍曹。 
　　冬，鄭駟弘帥師救曹。 
　　【傳】七年，春，宋師侵鄭，鄭叛晉故也。（定八年，鄭始叛。）晉師侵衛，衛不服也。（五年，晉伐衛，至今未服。） 
　　夏，公會吳于鄫。吳欲霸中國。吳來徵百牢，子服景伯對曰：「先王未之有也。」吳人曰：「宋百牢我，是時，吳過宋，得百牢。
　　○牢，力刀反。過，古禾反。魯不可以後宋。且魯牢晉大夫過十，晉大夫，范鞅也。在昭二十一年。
　　○後如字，又戶豆反。吳王百牢，不亦可乎？」景伯曰：「晉范鞅貪而棄禮，以大國懼敝邑，故敝邑十一牢之。君若以禮命于諸侯，則有數矣。有常數。 
　　[疏]「吳王百牢」。
　　○正義曰：《王制》云：「君十卿祿。」魯牢晉大夫過十，故吳王自謂合得百牢。
　　○注「有常數」。
　　○正義曰：《周禮 大行人》云：「上公九牢，侯伯七牢，子男五牢。」是常數也。
　　若亦棄禮，則有淫者矣。淫，過也。周之王也，制禮，上物不過十二，上物，天子之牢。
　　○上如字，一音時掌反，注同。 
　　[疏]注「上物天子之牢」。
　　○正義曰：《周禮 掌客》云：「王合諸侯，而饔禮則具十有二牢。」鄭玄云：「饗諸侯而用王禮之數者，以公侯伯子男盡在，是兼饗之，莫適用也。」以莫適用，故用王禮。是天子之禮十二牢也。《郊特牲》云：「天子適諸侯，諸侯膳用犢。諸侯適天子，天子賜之禮大牢，貴誠之義也。」如彼記文，諸侯共天子之膳唯一犢耳，而得有十二牢者，若是天子大禮，必以十二為數，其余共王之膳食，自用犢為食耳，非謂獻大禮者唯一犢也。
　　以為天之大數也。天有十二次，故制禮象之。今棄周禮，而曰必百牢，亦唯執事。」吳人弗聽。景伯曰：「吳將亡矣，棄天而背本。違周為背本。 
　　[疏]「棄天而背本」。
　　○正義曰：棄十二之數為棄天，違周禮是背本。
　　不與，必棄疾于我。」放棄凶疾，來伐擊我。乃與之。太宰嚭召季康子，嚭，吳大夫。康子使子貢辭。大宰嚭曰：「國君道長，言君長大于道路。
　　○長，丁丈反，注及下注同。而大夫不出門，此何禮也？」對曰：「豈以為禮？畏大國也。畏大國，不敢虛國盡行。大國不以禮命于諸侯，苟不以禮，豈可量也？寡君既共命焉，其老豈敢棄其國？大伯端委以治周禮，仲雍嗣之，斷發文身，裸以為飾，豈禮也哉？有由然也。」大伯，周大王之長子。仲雍，大伯弟也。大伯、仲雍讓其弟季歷，俱適荊蠻，遂有民眾。大伯卒，無子。仲雍嗣立，不能行禮致化，故效吳俗。言其權時制宜以辟災害，非以為禮也。端委，禮衣也。
　　○共音恭。大伯，音泰，注同。斷，丁管反。裸，本又作「裸」，力果反。效，戶孝反。 
　　[疏]注「大伯」至「衣也」。
　　○正義曰：《吳世家》云：「大伯及仲雍，皆周大王之子，而王季歷之兄也。季歷賢，而有聖子昌，大王欲立季歷以及昌，于是大伯、仲雍二人乃奔荊蠻，文身斷髮，示不可用。大伯之奔荊蠻，自號句吳。荊蠻義之，從而歸之千余家，立為吳大伯。大伯卒，無子，弟仲雍立。」是說大伯、仲雍適吳之由也。魯人不堪吳責，故舉吳之上祖以訐之。二人同時適吳，而大伯端委、仲雍斷發者，大伯初往，未為彼君，故服其本服，自治周禮。及仲雍，民歸稍多，既為彼君，宜從彼俗。《曲禮》云：「君子行禮，不求變俗。」仲雍為彼人主，不能用周人之禮，致中國之化，故文身斷髮，放效吳俗。言其權時制宜以辟災害，非以為禮也。《漢書 地理志》云：越人「文身斷髮，以辟蛟龍之害」。應劭曰：「常在水中，故斷其發，文其身，以象龍子，故不見傷害。」杜言「辟害」，辟此蛟龍之害。大伯之時，未有周禮，言「治周禮」者，謂治其本國岐周之禮，非周公所制禮也。「裸以為飾」者，裸其身體，以文身為飾也。「端委禮衣」者，王肅云委貌之冠玄端之衣也。此傳言大伯端委，仲雍斷發，《史記》云二人皆文身斷髮，然則文身斷髮，自辟害耳。《史記》以為「示不可用」，二人亡去，遠適荊蠻，則周人不知其處，何以須示不可用也？皆馬遷繆耳。
　　反自鄫，以吳為無能為也。棄禮，知其不能霸也。 
　　季康子欲伐邾，乃饗大夫以謀之。子服景伯曰：「小所以事大，信也；大所以保小，仁也。背大國，不信；大國，吳也。伐小國，不仁。民保于城，城保于德。失二德者，危，將焉保？」二德，信與仁也。
　　○焉，于虔反。孟孫曰：「二三子以為何如？怪諸大夫不言，故指問之。惡賢而逆之？」孟孫賢景伯，欲使大夫不逆其言。惡，猶安也。
　　○惡音烏，注同。對曰：「禹合諸侯于涂山，執玉帛者萬國。諸大夫對也。諸侯執玉，附庸執帛。涂山，在壽春東北。 
　　[疏]注「諸侯」至「執帛」。
　　○正義曰：《周禮 大宗伯》云：「以玉作六瑞，以等邦國。公執桓圭，侯執信圭，伯執躬圭，子執谷璧，男執蒲璧。」是諸侯執玉也。《典命》云：「諸侯之適子，未誓于天子，以皮帛繼子男。」是世子執帛也。知附庸執帛者，以世子既繼子男。附庸君亦繼子男。公之孤四命，以皮帛視小國之君。附庸無爵，雖不得同于子男，其位不卑于世子與公之孤也。諸侯世子各稱朝，附庸君亦稱朝，是與世子相似，故知執帛也。且附庸是國，此言「執玉帛者萬國」，國而執帛，唯附庸耳，知附庸執帛也。案《尚書》有三帛，公之孤、諸侯世子、附庸君。此唯言附庸者，以傳云「禹合諸侯」，又云「執玉」，皆據君身言之，故不數世子及孤也。下云「萬國」，故唯據附庸言之。《王制》云：「不能五十里者，不合于天子，附于諸侯，曰附庸。」鄭玄云：「不合，謂不朝會也。小城曰附庸。附庸者，以國事附于大國，未能以其名通也。」如彼云，附庸不得朝會，而禹會萬國有附庸者，附庸不得特達天子耳。禹會諸侯，諸國盡至，附庸從其所附之國，共見天子，故有執帛者。言萬國者，舉盈數耳。鄭玄注《尚書》以為數正滿萬國。案益稷州十有二師。鄭以為每一師領百國，州十有二師，則每州千二百國。畿外八州，總九千六百國，其余四百國在畿內。州得有千二百國者，以唐虞土方萬里，九州之內，地方七千里。七七四十九，為方千里者四十九，其一為畿內，余四十八，八州分之。州各有千里之方六，以千里之方二為方百里之國二百，又以千里之方二為七十里之國四百，又以千里之方二為五十里之國八百，總為一千四百國。去其方五十里之國二百，是州別千二百國也。鄭玄云：「幾內四百國者，皆謂五十里國也。」杜云「諸侯執玉，附庸執帛」，是與鄭異也。《尚書傳》云：百里之方三為國七有奇，以百里之方二為百里之國一，又以百里之方一為七十里之國二有奇。知者，但方百里者為方十浬者百，若方七十里之國唯有七七四十九，是為七十里之國二，仍有十里之方二在。又以百里之方一為五十里之國四，是百里之方三為國七有奇，則千里之方三為國七百有奇，有百里之方二在。
　　今其存者，無數十焉。唯大不字小，小不事大也。言諸侯相伐，古來以然。
　　○數，所主反。知必危，何故不言？」知伐邾必危，自當言，今不言者，不危故也。大夫以答孟孫所怪，且何附季孫。」魯德如邾，而以眾加之，可乎？」孟孫忿答大夫。今魯德無以勝邾，但欲恃眾，可乎？言不可。 
　　[疏]注「孟孫」至「不可」。
　　○正義曰：傳于異人之言，更應加「曰」，今無「曰」者，作傳略之。《論語》之文，此類多矣。雖「魯」上無「曰」，要言與大夫對反，不得為大夫之辭，故以為「孟孫忿答大夫」也。服虔以上二句亦為孟孫之言，謂諸大夫誠知伐邾必危，何故不早言也？杜以上屬為便，唯以此句為孟孫言耳。
　　不樂而出。季、孟意異，佞直不同，故罷饗。
　　○樂音岳，一音洛。秋，伐邾，及范門，邾郭門也。猶聞鍾聲。邾不御寇。
　　○御，魚呂反。大夫諫，不聽。茅成子請告于吳，成子，邾大夫茅夷鴻。不許。曰：「魯擊柝聞于邾，言以近。
　　○柝音托。以兩木相擊以行夜也。字又作「<木橐>」，同。聞音問，又如字。 
　　[疏]「魯擊柝聞于邾」。
　　○正義曰：「《易 系辭》云：「重門擊柝，以待暴客。」鄭玄云：「手持兩木以相敲，是為擊柝，守備警戒也。」
　　吳二千里，不三月不至，何及于我？且國內豈不足？」言足以距魯。成子以茅叛。高平西南有茅鄉亭。師遂入邾，處其公宮，眾師晝掠。虜掠，取財物也。
　　○晝，音中救反。掠音亮。邾眾保于繹。繹，邾山也。在鄒縣北。
　　○繹音亦。鄒，側留反。師宵掠，以邾子益來，益，邾隱公也。晝夜掠，傳言康子無法。獻于亳社，以其亡國與殷同。囚諸負瑕，負瑕故有繹。負瑕，魯邑。高平南平陽縣西北有瑕丘城。前者魯得邾之繹，民使在負瑕，故使相就以辱之。邾茅夷鴻以束帛乘韋，自請救于吳，無君命，故言「自」。
　　○乘，繩証反，下及注同。曰：「魯弱晉而遠吳，馮恃其眾，馮，依。
　　○馮，皮冰反，注同。而背君之盟，辟君之執事，辟，陋。
　　○辟，匹亦反，注同。以陵我小國。邾非敢自愛也，懼君威之不立。君威之不立，小國之憂也。若夏盟于鄫衍，鄫衍，即鄫也。鄫盟不書，吳行夷禮，禮儀不典，非所以結信義，故不錄。秋而背之，成求而不違，言魯成其所求，無違逆也。四方諸侯，其何以事君？且魯賦八百乘，君之貳也；貳，敵也。魯以八百乘之賦貢于吳，言其國大。邾賦六百乘，君之私也。為私屬。以私奉貳，唯君圖之。」吳子從之。為明年吳伐我傳。 
　　宋人圍曹，鄭桓子思曰：「宋人有曹，鄭之患也，不可以不救。」桓，諡。冬，鄭師救曹，侵宋。初，曹人或夢眾君子立于社宮，社宮，社也。 
　　[疏]「或夢眾君子」。
　　○正義曰：曹人夢見多人，不識姓名，故唯云「眾君子」也。服虔云：「眾君子，諸國君」，妾耳。
　　而謀亡曹，曹叔振鐸請待公孫彊，許之。振鐸，曹始祖。
　　○鐸，待洛反，注同。彊，其良反。旦而求之曹，無之。戒其子曰：「我死，爾聞公孫彊為政，必去之。」及曹伯陽即位，好田弋。曹鄙人公孫彊好弋，獲白雁，獻之，且言田弋之說，說之。因訪政事，大說之。有寵，使為司城以聽政。夢者之子乃行。彊言霸說于曹伯，曹伯從之，乃背晉而姦宋。宋人伐之，晉人不救，築五邑于其郊，曰黍丘、揖丘、大城、鍾、邘。為明年入曹傳也。梁國下邑縣西南有黍丘亭。
　　○好，呼報反，下同。弋，以職反，繳射也。之說，如字。說之，音悅，下「大悅」同。霸說，如字，一音始銳反。姦音干。揖音集，一音于入反。邘音于。 
　　[疏]「好田弋」。
　　○正義曰：《周禮 司弓矢》云：「矰矢，用諸弋射」。鄭玄云：「結繳于矢謂之矰。矰，高也。可以弋飛鳥。」《說文》云：「繳，生絲也。」謂用生絲為繩系矢以射鳥也。
　　【經】八年，春，王正月，宋公入曹，以曹伯陽歸。（曹人背晉而姦宋，是以致討。宋公既還，而不忍褚師之詬，怒而反兵，一舉滅曹，滅非本志，故以入告。
　　○褚，中呂反。詬，呼豆反。） 
　　[疏]注「曹人」至「入告」。
　　○正義曰：傳例曰：「不其有地曰入。」案傳宋實滅曹而有之，經書為「入」，故杜原其事而解之。
　　吳伐我。 
　　夏，齊人取讙及闡。不書伐，兵未加而魯與之邑。闡在東平剛縣北。
　　○讙音歡。闡，尺善反。 
　　[疏]「取讙及闡」。
　　○正義曰：《公羊》、《谷梁》以為賂齊，謂前年魯伐邾，取邾子益，益是齊甥，畏齊，故賂之。非《左氏》意也。
　　歸邾子益于邾。 
　　秋，七月。 
　　冬，十有二月，癸亥，杞伯過卒。無傳。未同盟而赴以名。
　　○過，古禾反。 
　　[疏]「杞伯過卒」。
　　○正義曰：《世族譜》云：「僖公過，悼公曾孫。」案：悼公祖文公，以昭六年卒，父平公以昭二十四年卒，悼公以定四年卒，未應有曾孫可以授之國也。《杞世家》僖公過是悼公之子。疑《譜》誤。
　　齊人歸讙及闡。不言來，命歸之，無旨使也。
　　○使，所吏反。 
　　[疏]注「不言」至「使也」。
　　○正義曰：「定十年，齊人來歸鄆、讙、龜陰田。」此不言來，故解之。
　　【傳】八年，春，宋公伐曹，將還，褚師子肥殿。（子肥，宋大夫。
　　○殿，子練反，下注同。）曹人詬之，不行。（詬，詈辱也。不行，殿兵止也。
　　○詬，本又作「訽」，呼豆反。詈，力智反。）師待之。公聞之，怒，命反之，遂滅曹。執曹伯及司城彊以歸，殺之。（終曹人之夢。） 
　　吳為邾故，將伐魯，問于叔孫輒。問可伐不。輒，故魯人。
　　○為，于偽反，下注「為之」同。 
　　[疏]「問于叔孫輒」。
　　○正義曰：定十二年，叔孫輒與公山不狃帥費人以襲魯。兵敗，奔齊，後自齊奔吳。吳子令問之。
　　叔孫輒對曰：「魯有名而無情，有大國名，無情實。伐之必得志焉。」退而告公山不狃。不狃，亦故魯人。
　　○狃，女九反。公山不狃曰：「非禮也。君子違，不適讎國。違，奔亡也。 
　　[疏]「君子」至「讎國」。


上一篇　下一篇 