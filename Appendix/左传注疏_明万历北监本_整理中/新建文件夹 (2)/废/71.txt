總目 > 儒藏 > 春秋 > 春秋左傳正義 > 春秋左傳正義071
　　○正義曰：《周本紀》云「彘之亂，宣王在召公之宮。國人圍之，召公以其子代大子，大子竟得脫。周召二公二相行政，號曰『共和元年』」。是其釋位與治王政之事也。
　　宣王有志，而後效官。宣王，厲王于。彘之亂，宣王尚少。召公子取而長之。效，授也。
　　○效，戶教反。少，詩照反，下文同。長，丁丈反，下文同。 
　　[疏]注「宣王」至「授也」。
　　○正義曰：《周語》云：召公「以其子代宣王，宣王長而立之」。《周本紀》云：「共和十四年，厲王死于彘。大子靖長于召公家，二相乃共立之為王，是為宣王。」是召公長之也。共和之年，官之政事皆決于二相，宣王長而有志，堪為人主，二相乃致其官政于王也。效者，致與之義，故注云「效，授也」。
　　至于幽王，天不弔周，王昏不若，用愆厥位。幽王，宣王子。若，順也。愆，失也。攜王姦命，諸侯替之，而建王嗣，用遷郟鄏，攜王，幽王少子伯服也。王嗣，宜臼也。幽王後申姜，生大子宜臼。王幸褒姒，生伯服，欲立之而殺大子。太子奔申，申伯與鄫及西戎伐周，戰于戲。幽王死，諸侯廢伯服而立宜臼，是為平王，東遷郟鄏。
　　○攜，戶圭反。姦音干，下同。替，他計反。郟，古洽反。鄏音辱。鄫，才陵反。戲，許宜反。 
　　[疏]注「攜王」至「郟鄏」。
　　○正義曰：《鄭語》稱，「夏之衰也，褒人之神化為二龍，以同于王庭，而言曰：『余，褒之二君也。』夏後卜殺之與去之與止之，莫吉。卜請其漦而藏之，吉。乃布幣焉而策告之，龍亡而漦在，櫝而藏之，及歷殷、周，莫之發也。及厲王之末，發而觀之，漦流于庭，不可除也。王使婦人不幃而噪之，化為玄黿，以入于王府。府之童妾未既齔而遭之，既笄而孕，當宣王而生。不夫而育，故懼而棄之。時有童謠曰：「檿弧傀箙，實亡周國。」于是宣王聞之，乃有夫婦鬻是器者，王使執而戮之。夫婦方戮逃在路，哀其夜號也，而取之以逸，逃于褒。褒人有獄，而以入于王，王遂置之，而嬖是女，使至于後而生伯服。《周語》云：「幽王伐有褒，褒人以褒姒女焉，褒姒有寵，生伯服，于是乎與虢石父比，逐大子宜臼，而立伯服。大子出奔申，申人、鄫人召西戎以伐周，周于是亡。」書傳多說其事，此其本也。《詩 序》云：「幽王取申女以為後，後得褒姒而黜申後。」《周本紀》云「幽王大子母申侯女也，而為後。王廢後並去大子，用褒姒為后，以其子伯服為大子。申侯怒，乃與鄫、西戎共殺幽王于驪山之下，虜褒姒，盡取周賂而去。于是諸侯乃即申侯共立故幽王大子宜臼，是為平王。東遷徙于洛邑，辟戎寇也。」《魯語》云：「幽王滅于戲。」戲，驪山之北水名也。皇甫謐云，今京兆新豐東二十里戲亭是也。劉炫云：如《國語》、《史記》之文，幽王止立伯服為大子耳。既虜褒姒，必廢其子，未立為王，而得呼為攜王者，或幽王死後，褒姒之黨立之為王也。《汲塚書紀年》云：平王奔西申，而立伯盤以為大子，與幽王俱死于戲。先是申侯、魯侯及許文公立平王于申，以本大子，故稱天王。幽王既死，而虢公翰又立王子余臣于攜，周二王並立。二十一年，攜王為晉文公所殺。以本非適，故稱攜王。束晳云：案《左傳》攜王姦命，舊說攜王為伯服，伯服古文作伯盤，非攜王伯服立為王積年，諸侯始廢之而立平王。其事或當然。
　　則是兄弟之能用力于王室也。至于惠王，天不靖周，生頹禍心，施于叔帶。惠、襄辟難，越去王都。惠王，平王六世孫。頹，惠王庶叔也。莊十九年作亂，惠王適鄭。襄王，惠王子。叔帶，襄王弟。僖二十四年，叔帶作難，襄王處泛。
　　○頹，徒回反。施，以豉反。難，乃旦反，注同。泛音凡。 
　　[疏]注「惠王，平王六世孫」。正義曰：《世本》云：「平王生桓王林，林生莊王佗，佗生僖王胡齊，齊生惠王涼。」是六代也。「惠王生襄王鄭，鄭生頃王巨，巨生匡王班及定王瑜，瑜生簡王夷，夷生靈王洩心，心生景王貴，貴生悼王猛及敬王匄」。
　　則有晉、鄭，咸黜不端，黜，去也。晉文殺叔帶，鄭厲殺子頹，為王室去不端直之人。
　　○去，起呂反，下同。為，于偽反。 
　　[疏]「咸黜不端」。
　　○正義曰：諸本咸或作減。王肅云「咸，皆也」。傅咸為《七經詩》，其傳詩有此句。王羲之寫亦作咸。杜本當然。
　　以綏定王家。則是兄弟之能率先王之命也。在定王六年，秦人降妖，定王，襄王孫。定王六年，魯宣八年。
　　○妖，本又作訞，于驕反。《說文》云，衣服歌謠草木之怪謂之妖。曰『周其有眾６王，亦克能修其職，諸侯服享，二世共職。二世，謂靈、景。
　　○眾６，子斯反。共音恭。王室其有間王位，諸侯不圖，而受其亂災』。間王位，謂子朝也。今子朝以為王猛。受亂災，謂楚也。今子朝以為晉。
　　○間，間廁之間，注及下以間先王並注同。 
　　[疏]「在定」至「亂災」。
　　○正義曰：降者，自上而下之。言當時秦人有此妖語，若似自上而下，神馮之然，故云「降妖」也。然自「受其亂災」以上皆是妖語。「至于靈王」以下，是子朝演說妖言，謂子猛當間王位耳。服享，言諸侯服從，獻國之所有。
　　至于靈王，生而有眾６。靈王，定王孫。王甚神聖，無惡于諸侯。靈王、景王克終其世。景王，靈王子。今王室亂，單旗、劉狄剝亂天下，壹行不若，單旗，穆公也。劉狄，劉蚠也。壹，專也。
　　○剝，邦角反。謂『先王何常之有，言先王無常法。唯余心所命，其誰敢請之』，帥群不吊之人，吊，至也。
　　○吊，如字；舊丁歷反，至也，注同。以行亂于王室。侵欲無厭，規求無度，貫瀆鬼神，貫，習也。瀆，易也。
　　○厭，本又作厭，于鹽反。貫，吉患反。易，以豉反。 
　　[疏]「規求無度」。
　　○正義曰：玩，俗本作規。服、王、孫皆注云「玩，貪也」。元年傳曰：「玩歲而愒日。」杜云：「玩、愒皆貪也」。則此言貪求無限度。本或作規，謬也。
　　慢棄刑法，倍姦齊盟，傲很威儀，矯誣先王。晉為不道，是攝是讚，攝，持也。讚，佐也。先王謂景王。
　　○傲，五報反。很，戶懇反。矯，居表反。 
　　[疏]「倍姦齊盟」。
　　○正義曰：倍，即背也，違背姦犯齊同之盟也。案，于時諸侯不有同盟許立子朝，單、劉未嘗與朝結盟而復背之，言單、劉倍姦齊盟，誣之。
　　○注「攝持」至「景王」。
　　○正義曰：是攝言執持之，使不傾危也；是讚謂佐助之，使得存立也，故以攝為持，讚為佐也。杜以先王為景王，則矯誣先王者，當謂矯景之命立猛耳。知先王非先世之王者，以言矯誣，是矯詐誣罔，據其人有語矯誣之，猶今矯稱詔敕。若先世之王，去此久遠，不得有立猛之事，子朝何得稱矯誣之乎？又傳云「乾景之命」，故杜以先王謂景王。劉炫以為先世之王而規杜氏，非也。
　　思肆其罔極。肆，放也。茲不谷震盪播越，竄在荊蠻，茲，此也。此不谷，子朝自謂。
　　○盪，本又作盪，徒黨反。竄，七亂反，《字林》七外反。未有攸厎。厎，至也。攸，所也。
　　○厎音旨。若我一二兄弟甥舅獎順天法，無助狡猾，以從先王之命，毋速天罰，赦圖不谷，赦其憂而圖其難。
　　○獎，將丈反。狡，古卯反。猾，又作滑，于八反。毋音無。難，乃旦反。 
　　[疏]「毋速天罰」。
　　○正義曰：速，召也。子朝以單、劉為亂，從之必有天殃，故勸諸侯無召天罰。
　　則所原也。敢盡布其腹心及先王之經，而諸侯實深圖之。昔先王之命曰：『王後無適，則擇立長。年鈞以德，德鈞以卜。』此所謂先王之經。
　　○適，丁歷反。 
　　[疏]「昔先」至「以卜」。
　　○正義曰：先王，先世之王不斥一人，蓋自古以來共如此也。襄三十一年傳曰「公薨，立胡女敬歸之子子野。子野卒，立敬歸之娣齊歸之子裯。穆叔曰：『大子死，有母弟則立之，無則立長。年鈞擇賢，義鈞則卜，古之道也。非適嗣，何必娣之子？』」彼言大子死立母弟，則此言擇立長，謂無母弟者也。彼又云「子野非適嗣，何必娣之子」？然則適嗣立而死，當立娣之子也。姪與娣同，蓋王后夫人無姪娣之子，乃于諸妾之子擇立長耳。「年鈞擇賢」，與此年鈞以德，皆謂母之貴賤等者。《公羊傳》曰：「立適以長不以賢，立子以貴不以長。」明母貴則先立也。此子朝之母必賤于猛母，故專言立長之義，不言母之貴賤。何休難「年鈞以德」之言云：「人君所賢，下必從之，焉能使王不立愛也」。鄭玄答云：「《周禮 小司寇》掌外朝之政，以致萬民而詢焉。其三曰詢立君。其位，王南鄉，三公及州長百姓北面，群臣西面，群吏東面，小司寇以敘進而問焉。」如此，則大眾之口非君所能掩，是王不得立愛之法也。
　　王不立愛，公卿無私，古之制也。穆後及大子壽早夭即世，在十五年。 
　　[疏]「公卿」至「制也」。
　　○正義曰：三公、六卿無得私附王之庶子，而妄立之。其意言單、劉有私情，違古制也。何休難云，「大夫不世功而並為公卿，通繼嗣，《左氏》為短」。鄭玄云，「公卿之世有大功德，先王命所不絕者」。何難既非，鄭答亦謬。
　　單、劉讚私立少，以間先王。間錯先王之制。亦唯伯仲叔季圖之！」伯仲叔季，總謂諸侯。閔馬父聞子朝之辭，曰：「文辭以行禮也，子朝乾景之命，遠晉之大，以專其志，無禮甚矣，文辭何為？」傳終王室辭。
　　○遠，于萬反。
　　○齊有彗星，出齊之分野，不書，魯不見。
　　○彗，似歲反，又息遂反。分，扶問反。 
　　[疏]注「出齊」至「不見」。
　　○正義曰：傳言「齊有此星，而齊侯使禳之」，明出齊之分野，出于玄枵之次也。彗即孛也。文十四年「有星孛入于北斗」。十七年「有星孛于大辰」。彼皆書，此不書者，時魯不見，或陰不見。
　　齊侯使禳之。祭以禳除之。
　　○禳，如羊反。晏子曰：「無益也，衹取誣焉。誣，欺也。
　　○衹音支。天道不謟，謟，疑也。
　　○謟，本又作慆，他刀反。不貳其命，若之何禳之？且天之有彗也，以除穢也。君無穢德，又何禳焉？若德之穢，禳之何損？《詩》曰：『惟此文王，小心翼翼。昭事上帝，聿懷多福。厥德不回，以受方國。』《詩 大雅》。翼翼，共也。聿，惟也。回，違也。言文王德不違天人，故四方之國歸往之。
　　○聿，戶橘反。 
　　[疏]「《詩》曰」至「方國」。
　　○正義曰：《詩 大雅 大明》之篇也。惟此文王，慎小其心，翼翼然共順也。又能明事上天，惟行上天之道，思使自得多福，其德不有回邪，以受四方之國，言四方皆歸之。
　　君無違，德方國將至，何患于彗？《詩》曰：『我無所監，夏後及商。用亂之故，民卒流亡。』《逸詩》也。言追監夏、商之亡，皆以亂故。
　　○夏，戶雅反，注同。若德回亂，民將流亡，祝史之為，無能補也。」公說，乃止。齊侯與晏子坐于路寢。公歎曰：「美哉室！其誰有此乎？」景公自知德不能久有國，故歎也。
　　○說音悅，下注喜說同。晏子曰：「敢問，何謂也？」公曰：「吾以為在德。」對曰：「如君之言，其陳氏乎！陳氏雖無大德，而有施于民。豆、區、釜、鍾之數，其取之公也薄，謂以公量收。
　　○施，式豉反，下出者皆同。區，烏侯反。量音亮，下同。其施之民也厚。謂以私量貸。
　　○施，如字，又始豉反。公厚斂焉，陳氏厚施焉，民歸之矣。《詩》曰：『雖無德與女，式歌且舞。』《詩 小雅》。義取雖無大德，要有喜說之心，欲歌舞之。式，用也。
　　○斂，力驗反。女音汝。 
　　[疏]「詩曰」至「且舞」。
　　○正義曰：《詩 小雅 車眾４》，剌幽王也。
　　陳氏之施，民歌舞之矣。後世若少惰，陳氏而不亡，則國其國也已。」公曰：「善哉！是可若何？」對曰：「唯禮可以已之。在禮，家施不及國，民不遷，農不移，工賈不變，守常業。
　　○惰，徒臥反；本亦作隋，同。工賈音古，本亦作商賈。 
　　[疏]「家施不及國」。
　　○正義曰：大夫稱家，家之所施，不得施及國人，言國人是國君之所有，大夫不得妄施遺之，以樹己私惠。陳氏施及國人，是違禮也。
　　士不濫，不失職。官不滔，滔，慢也。
　　○滔，吐刀反。慢，武諫反；本又作漫，武半反。大夫不收公利。」不作福。 
　　[疏]「大夫不收公利」。
　　○正義曰：《尚書 洪范》曰：「惟辟作福，惟辟作威，臣無有作福作威，臣之有作福作威，其害于而家，凶于而國。」是言作福，作威君之利也，大夫不得聚收公利，自作福也。陳氏作福以招國人之心，施民作福，是收公利也。
　　公曰：「善哉！我不能矣。吾今而後知禮之可以為國也。」對曰：「禮之可以為國也久矣，與天地並。有天地則禮義興。 
　　[疏]「禮之」至「地並」。
　　○正義曰：天地人民莫知其始，但人稟陰陽之氣，生于天地之間，天地既形，人民必育。《易 序卦》曰：「有天地，然後有萬物。有萬物，然後有男女。有男女，然後有夫婦。有夫婦，然後有父子。有父子，然後有君臣。有君臣，然後有上下。有上下，然後禮義有所錯。」是言有天地即有人民，有人民即有父子、君臣。父子相愛，君臣相敬，敬愛為禮之本，是與天地並興。
　　君令、臣共，父慈、子孝，兄愛、弟敬，夫和、妻柔，姑慈、婦聽，禮也。君令而不違，臣共而不貳；父慈而教，子孝而箴；箴，諫也。
　　○共音恭，下同。箴，之林反。兄愛而友，弟敬而順；夫和而義，妻柔而正；姑慈而從，從，不自專。婦聽而婉：婉，順也。
　　○婉，于阮反。禮之善物也。」公曰：「善哉，寡人今而後聞此禮之上也！」對曰：「先王所稟于天地以為其民也，是以先王上之。」稟，受也。 
　　[疏]「先王」至「上之」。
　　○正義曰：先古聖王所治理人民者，為受陰陽之氣，生于天地之中，以有上下之禮，乃可治其天下。又禮與天地同貴，是以先王上之。
　　【經】二十有七年，春，公如齊。（自鄆行。
　　○鄆音運。） 
　　公至自齊，居于鄆。 
　　夏四月，吳弒其君僚。僚亟戰民罷，又伐楚喪，故光乘間而動。稱國以弒，罪在僚。
　　○弒，申志反，注同。僚，力彫反。亟，欺冀反。罷音皮。 
　　[疏]注「僚亟」至「在僚」。
　　○正義曰：杜數僚之罪，以示無道之驗。僚以十六年即位，十七年與楚戰于長岸。二十三年伐州來，敗楚于雞父，其年又使大子諸樊入郹。二十四年滅巢及鍾離。此年又因楚喪而伐之。是其「亟戰民罷，又伐楚喪，故光得乘間而動。稱國以弒，罪在僚」也。言舉國皆欲弒之，非獨光之罪，故不書光弒。
　　楚殺其大夫郤宛。無極，楚之讒人，宛所明知，而信近之，以取敗亡，故書名罪宛。
　　○殺，始察反。郤，去逆反。宛，于阮反，又于元反。近，附近之近。 
　　[疏]「無極」至「罪宛」。
　　○正義曰：文七年宋殺其大夫。傳曰：「不稱名，非其罪也。」死者無罪，則不稱其名，是稱名者，皆為有罪矣。此郤宛書名，故杜跡其為罪之狀，書名，所以罪宛也。
　　秋，晉士鞅、宋樂祁犁、衛北宮喜、曹人、邾人、滕人會于扈。
　　○祁，力兮反，又力之反。扈音戶。 
　　冬十月，曹伯午卒。無傳。未同盟而赴以名。
　　○午音五。 
　　邾快來奔。無傳。快，邾命卿也，故書。
　　○快，苦怪反。 
　　[疏]注「快邾」至「故書」。
　　○正義曰：邾是小國，其臣見于經者甚少，唯此與襄二十三年「邾卑我來奔」。書者二人而已。《釋例》曰：「魯之叔孫父兄再命，而書于經，晉之司空亞旅一命，而經不書。推此，知諸侯大夫，再命以上，皆書于經。自一命以下，大夫及士，經皆稱人，名氏不得見。」此皆典策之正文也。小國之卿，或命而禮儀不備，或未加命數，故不書之。邾卑我之等，其奔亡亦多所書，唯數人而已，知其合制者少，杜言數人，謂此快與卑我及曹公孫會也。是言快是邾之命卿，備于禮成為卿，故書也。快不書氏，蓋未賜族，無可稱也。
　　公如齊。自鄆行。公至自齊，居于鄆。無傳。 
　　【傳】二十七年春，公如齊。公至自齊，處于鄆，言在外也。（在外邑故書也。） 
　　吳子欲因楚喪而伐之，前年楚平王卒。使公子掩余、公子燭庸帥師圍潛，二子，皆王僚母弟。潛，楚邑，在廬江六縣西南。
　　○掩，于檢反。 
　　[疏]注「二子」至「母弟」。
　　○正義曰：賈逵云：然當是相傳說耳，未必有正文也。三十年傳：此「二公子奔楚。楚子大封，而定其徙」。子西諫曰：「吳光新得國，若好吾邊疆，使柔服焉，猶懼其至，吾又疆其讎，以重怒之，無乃不可乎！」謂此二子為光之讎，或當是僚母弟也。
　　使延州來季子聘于上國，季子本封延陵，後復封州來，故曰延州來。
　　○複，扶又反。 
　　[疏]「聘于上國」。
　　○正義曰：服虔云：「上國，中國也。蓋以吳辟在東南，地勢卑下，中國在其上流，故謂中國為上國也。」下云「遂聘于晉」，則上國之言不包晉矣，當總謂宋、衛、陳、鄭之徒為上國耳。亦不知其時聘幾國也，經不書，未必不至魯。《檀弓》云：「延陵季子適齊。于其反也，其長子死，葬于嬴悖之間。」鄭玄云：「魯昭二十七年，吳公子札聘于上國是也。」如鄭之言，此時或聘齊也。
　　○注「季子」至「州來」。
　　○正義曰：襄三十二年注云：「延州來，季札邑。」此又分坼之，言本封延陵，後復封州來，故曰延州來。成七年「吳入州來」注云：「楚邑，淮南下蔡縣是也。」十三年「吳滅州來」。二十三年傳云「吳伐州來，楚遠越救之」。則州來未為吳有，不可以封札也。《釋例 土地名》：延州來闕。則延陵、州來並闕不知其處。杜意當謂吳地別有州來，非楚邑也。鄭玄云：「季子讓國居延陵，因號焉。」襄二十九年《公羊傳》曰：季子「去之延陵，終身不入吳國」。然則季子雖則讓國，猶尚仕為吳卿，非自竄于彼地。《吳世家》云：「季札封于延陵，故號曰延陵季子。」杜言封，是也。封謂賜之為采邑耳。
　　遂聘于晉，以觀諸侯。觀彊弱。楚莠尹然、工尹麇帥師救潛，二尹，楚官。然、麇其名。
　　○莠，由九反。麇，九倫反。 
　　[疏]注「二尹，楚官」。
　　○正義曰：楚官多以尹為名，知二尹是官名耳。其莠、王之義不可知也。服虔云：「王尹主宮內之政」，莠不可解，王未必然。定本王作工。
　　左司馬沈尹戌帥都君子與王馬之屬以濟師，都君子，在都邑之士有復除者。王馬之屬，王之養馬官屬校人也。濟，益也。
　　○戌音恤。複音福。校，胡孝反。 
　　[疏]注「都君」至「校人」。
　　○正義曰：都謂國都，在都君子，明是在都邑之士也。都邑之士，以君子為號，故知是有「復除」者，謂優復其身，除其徭役。賈逵云：然今之律令，猶名放課役者。為復除，是漢世以來有此言也。此人或別有功勞，或曲蒙恩澤，平常免其徭役，事急乃使之耳。《周禮》校人掌養馬，知王馬之屬，是王之養馬之官屬也。《校人職》云：「凡頌良馬而養乘之。乘馬一師四圉，三乘為皂。皂一趣馬，三皂為系。系一馭夫，六系為廄。廄一僕夫，六廄成校。校有左右，駑馬四良馬之數。麗馬一圉，八麗一師，八師一趣馬，八趣馬一馭夫。」諸侯六閒，養馬之人多矣，此唯養馬不給余役，今亦事急而徵使之。
　　與吳師遇于窮，令尹子常以舟師及沙汭而還。沙，水名。
　　○汭，如銳反。 
　　[疏]「遇于窮」。
　　○正義曰：《土地名》窮，闕也。本或窮下有谷字者，為定七年傳「敗尹氏于窮谷」，涉彼而誤耳。
　　左尹郤宛、工尹壽帥師至于潛，吳師不能退。楚師彊，故吳不得退去。吳公子光曰：「此時也，弗可失也。」欲因其師徒在外，國不堪役，以弒王。
　　○弒，申志反，下文同。告鱄設諸曰：「上國有言曰：『不索，何獲？』我，王嗣也，吾欲求之。光，吳王諸樊子也，故曰我王嗣。
　　○鱒音專。上國，賈云，上國與中國同；服云，上古國也。索，所白反。 
　　[疏]「上國有言」。
　　○正義曰：賈逵云：上國，中國也。服虔云：上國，謂上古之國，賢士所言也。此猶如上文「聘于上國」，則賈言是也。
　　○注「光吳」至「王嗣」。
　　○正義曰：《吳世家》云：「吳王壽夢有子四人，長曰諸樊，次曰余祭，次曰余昧，次曰季札。季札賢，而壽夢欲立之，季札讓，不可，乃立諸樊。諸樊卒，有命授弟余祭，欲傳以次，必致國于札。兄弟皆欲致國，令以漸至焉。余祭卒，弟余昧立。余昧卒，欲授季札。札讓，逃去。于是吳人曰：『先王有命，必致季子。今逃位，則余昧後立，今卒，其子當代。』乃立余昧之子僚為王。公子光者，王諸樊之子也，常以為吾父兄弟四人，當傳至季子。季子不受，光父先立，若既不傳季子，光當立。遂殺王僚，光代立為王。」是《史記》以光為諸樊之子，僚為夷昧之子也。襄二十九年《公羊傳》曰「謁也，余祭也，夷昧也，與季子同母者四。季子弱而才，兄弟皆愛之，同欲立之以為君。弟兄疊為君，而致國乎季子。故謁也死，余祭也立，余祭也死，夷昧也立，夷昧也死則國宜之季子者也。季子使而亡焉。僚者長庶也，即之。闔閭曰：『將從先君之命與，則國宜之季子者也；如不從先君之命與，則我宜立者也。僚惡得為君乎！』于是使專諸剌僚」。《世本》云「夷昧及僚，夷昧生光」。服虔云：夷昧生光而廢之，僚者，夷昧之庶兄，夷昧卒，僚代立，故光曰「我王嗣也」。是用《公羊》為說也。杜言「光，吳王諸樊子」，用《史記》為說也。班固云「司馬遷采《世本》為史記」，而今之《世本》與遷言不同，《世本》多誤，不足依馮，故杜以史記為正也。光言王嗣者，言已是世適之長孫也。
　　事若克，季子雖至，不吾廢也。」至，謂聘還。鱄設諸曰：「王可弒也。母老、子弱，是無若我何？」猶言我無若是何，欲以老弱托光。 
　　[疏]注「猶言」至「托光」。
　　○正義曰：古人言有顛倒，故杜以為「是無若我何」猶言「我無若是何」，恐己死之後不能存立，欲以老弱托光也。彭仲博云：「當言是無我若何」，我母無我，當如何？我字當在若上。
　　光曰：「我，爾身也。」言我身猶爾身。夏四月，光伏甲于堀室而享王。堀地為室。
　　○堀，本又作窟，同。苦忽反。掘，其勿反，又其月反。王使甲坐于道及其門，坐道邊至光門。門、階、戶、席皆王親也，夾之以鈹。羞者獻體改服于門外。羞，進食也。獻體，解衣。
　　○夾，古洽反，又古協反，下同。鈹，普皮反，《說文》云，劍也。 
　　[疏]「門階」至「親也」。正義曰：言從門至階，從階至戶，從戶至席，皆是王之親兵也。
　　○「鈹」。
　　○正義曰：《說文》云：「鈹，劍也。」則鈹是劍之別名。
　　執羞者坐行而入，坐行，膝行。執鈹者夾承之，承執羞者。及體，以相授也。鈹及進羞者體，以所食授王。 
　　[疏]「及體以相授」。
　　○正義曰：鈹之鋒刃及進羞者體也。王之左右，必更有人受羞以進王，故言相授也。雖則相授，進羞者得至王所。
　　光偽足疾，入于堀室。恐難作，王黨殺已，素辟之。
　　○難，乃旦反。鱄設諸窴劍于魚中以進，全魚炙。
　　○窴，之豉反。炙，章掖反。 
　　[疏]注「全魚炙」。
　　○正義曰：《吳世家》云：「鱄諸置匕首于炙魚之中以進食，手匕首剌王僚。」匕首者，劍首如匕匙。手匕首，謂執匕首也。
　　抽劍剌王，鈹交于胸，交鱄諸胸，
　　○抽，敕留反。剌，七亦反。遂弒王。闔廬以其子為卿。闔廬，光也。以鱄諸子為卿。
　　○闔，戶臘反。季子至，曰：「苟先君無廢祀，民人無廢主，社稷有奉，國家無傾，乃吾君也，吾誰敢怨？哀死事生，以待天命。非我生亂，立者從之，先人之道也。」吳自諸樊以下兄弟相傳，而不立適，是亂由先人起也。季子自知力不能討光，故云爾。
　　○傳，直專反。適，丁歷反。復命哭墓，復使命于僚墓。
　　○使，所吏反。復位而待。復本位待光命。吳公子掩余奔徐，公子燭庸奔鍾吾。鍾吾，小國。楚師聞吳亂而還。言聞吳亂，明郤宛不取賂而還。
　　○郤宛直而和，國人說之。以直事君，以和接類。
　　○說音悅。鄢將師為右領，右領，官名。
　　○鄢，于晚反，又烏戶反。與費無極比而惡之。惡郤宛。
　　○費，扶味反。比，毗志反。惡，烏路反，注同。令尹子常賄而信讒，無極譖郤宛焉，謂子常曰：「子惡欲飲子酒。」子惡，郤宛。
　　○賄，乎罪反。譖，側鴆反。飲，于鴆反。又謂子惡：「令尹欲飲酒于子氏。」子惡曰：「我，賤人也，不足以辱令尹。令尹將必來辱，為惠已甚，吾無以酬之，若何？」酬，報獻。無極曰：「令尹好甲兵，子出之，吾擇焉。」擇取以進子常。
　　○好，呼報反。取五甲五兵，曰：「寘諸門。令尹至，必觀之，而從以酬之。」曰，無極辭。 
　　[疏]「取五甲五兵」。
　　○正義曰：《周禮 司右》云：「凡國之勇力之士，能用五兵者屬焉。」鄭引《司馬法》曰：「弓矢圍，殳矛守，戈戟助。凡五兵長以衛短，短以救長。」然則弓矢、殳、矛、戈、戟五者，皆名為兵。此云五兵，當是一種器耳，不知取何兵也。服虔云：兵，戟也。
　　及饗日，帷諸門左。張帷，陳甲兵其中。無極謂令尹曰：「吾幾禍子。子惡將為子不利，甲在門矣。子必無往！且此役也，此春救潛之役。
　　○幾音祈。吳可以得志。子惡取賂焉而還，又誤群帥，使退其師，曰『乘亂不祥』。吳乘我喪，我乘其亂，不亦可乎？」令尹使視郤氏，則有甲焉。不往，召鄢將師而告之。告子惡門有甲兵，將害己。將師退，遂令攻郤氏，且爇之。爇，燒也。
　　○爇，如悅反。子惡聞之，遂自殺也。國人弗爇，令曰：「不爇郤氏，與之同罪。」或取一編菅焉，或取一秉稈焉，編菅，苫也。秉，把也。稈，也。
　　○編，必然反，又必干反。菅，古顏反。稈，古但反。《說文》云「禾莖也」，或古旦反。苫，式占反；李巡云：編菅茅以覆屋曰苫。把，必馬反。稿，古老反。 
　　[疏]注「編菅」至「稿也」。
　　○正義曰：《釋草》云「白華，野菅」。郭璞云「菅，茅屬」。《釋器》云：「白蓋謂之苫。」李巡曰：「編菅以覆屋曰苫。」郭璞曰：「白茅，苫也」。是編菅為苫也。秉，把，《詩毛傳》文也。《說文》云「稈，禾莖也」，是為槀也。或取一片苫，或取一把稿，言民不肯燒之。
　　國人投之，遂弗爇也。令尹炮之，燒，燔郤宛。
　　○炮，陟交反，又彭交反。燔音煩。 
　　[疏]「國人」至「炮之」。
　　○正義曰：國人投之，謂投菅稈于地，故遂不燒也。「令尹炮之」一句，是鄢將師令眾之辭。服虔云：民弗肯爇也，鄢將師稱，令尹使女燔炮之。燔、炮、爇，皆是燒也。
　　盡滅郤氏之族黨，殺陽令終與其弟完及佗，令終，陽匄子。
　　○佗，走何反。匄，古害反。與晉陳及其子弟。晉陳，楚大夫，皆郤氏之黨。晉陳之族呼于國曰：「鄢氏、費氏自以為王，專禍楚國，弱寡王室，蒙王與令尹以自利也，蒙，欺也。
　　○呼，火故反。令尹盡信之矣，國將如何？」令尹病之。為下殺無極張本。 
　　秋，會于扈，令成周，且謀納公也。宋、衛皆利納公，固請之。范獻子取曠于季孫，謂司城子梁與北宮貞子子梁，宋樂祁也。貞子，衛北宮喜。曰：「季孫未知其罪，而君伐之。請囚、請亡，于是乎不獲，君又弗克，而自出也。夫豈無備而能出君乎？季氏之復，天救之也。復，猶安也。休公徒之怒，休，息也。而啟叔孫氏之心。不然，豈其伐人而說甲執冰以游？叔孫氏懼禍之濫，而自同于季氏，天之道也。魯君守齊，三年而無成。季氏甚得其民，淮夷與之，淮夷，魯東夷。
　　○說，他活反。 
　　[疏]「懼禍」至「道也」。
　　○正義曰：言季氏無罪而公濫討之，叔孫氏亦懼禍之濫及于己，而自同心于季氏，俱叛公。此乃天之常道也。
　　有十年之備，有齊、楚之援，公雖在齊，言齊不致力。有天之讚，有民之助，有堅守之心，有列國之權，而弗敢宣也，宣，用也。
　　○守，手又反。事君如在國。書公行，告公至，是也。故鞅以為難。二子皆圖國者也，而欲納魯君，鞅之願也，請從二子以圍魯。無成，死之。」二子懼，皆辭。乃辭小國，而以難復。以難納白晉君。孟懿子、陽虎伐鄆，陽虎，季氏家臣。伐鄆，欲奪公。 
　　[疏]「孟懿」至「伐鄆」。
　　○正義曰：伐鄆欲奪公鄆，使公不得居也。不書者，伐公逆事，不可以告廟，國史無由得書。
　　鄆人將戰。子家子曰：「天命不慆久矣，慆，疑也。言棄君不疑。
　　○慆，他刀反。使君亡者，必此眾也。言君據鄆眾以與魯戰，必敗亡。天既禍之，而自福也，不亦難乎！猶有鬼神，此必敗也。 
　　[疏]「猶有」至「敗也」。
　　○正義曰：言尚有鬼神以助君，此戰必當敗也，況無鬼神乎！
　　嗚呼，為無望也夫！其死于此乎！」公使子家子如晉。公徒敗于且知。且知，近鄆地也。
　　○夫音扶。且，子余反。近，附近之近。 
　　楚郤宛之難，國言未已，進胙者莫不謗令尹。進胙，國中祭祀也。謗，詛也。
　　○難，乃旦反，年末同。胙，才故反。詛，側慮反。沈尹戌言于子常曰：「夫左尹與中廄尹，莫知其罪，而子殺之，以興謗讟，至于今不己。左尹，郤宛也。中廄尹，陽令終。
　　○廄，九又反。讟音獨。戌也惑之：仁者殺人以掩謗，猶弗為也。今吾子殺人以興謗，而弗圖，不亦異乎！夫無極，楚之讒人也，民莫不知。去朝吳，在十五年。
　　○去，起呂反。朝，如字，下朝夕同。出蔡侯宋，在二十一年。喪太子建，殺連尹奢，在二十年。
　　○喪，息浪反。屏王之耳目，使不聰明。不然，平王之溫惠共儉，有過成、莊，無不及焉。所以不獲諸侯，邇無及也。邇，近也。
　　○近，附近之近。今又殺三不辜，以興大謗，三不辜：郤氏、陽氏、晉陳氏。幾及子矣。子而不圖，將焉用之？夫鄢將師矯子之命，以滅三族。國之良也，而不愆位。在位無愆過。
　　○幾音祈，又音機。焉，于虔反。矯，居表反。愆，起虔反。 
　　[疏]「鄢將師矯子之命」。
　　○正義曰：令尹召鄢將帥，告之以郤宛門有甲耳，不令攻郤宛也。鄢將師退而令眾，使攻之，是矯令尹命也。
　　吳新有君，光新立也。疆埸日駭，楚國若有大事，子其危哉！知者除讒以自安也，今子愛讒以自危也，甚矣，其惑也！」子常曰：「是瓦之罪，敢不良圖！」九月已未，子常殺費無極與鄢將師，盡滅其族，以說于國，謗言乃止。冬，公如齊，齊侯請饗之。設饗禮。
　　○疆，居良反。場音亦。知音智。子家子曰：「朝夕立于其朝，又何饗焉？其飲酒也。」乃飲酒，使宰獻，而請安。比公于大夫也。禮，君不敵臣，宴大夫，使宰為主。獻，獻爵也。請安，齊侯請自安，不在坐也。
　　○坐，才臥反。 
　　[疏]「朝夕」至「飲酒」。
　　○正義曰：禮，為諸侯相為賓主國待之，有享、食、燕三禮，享為大。鄭玄云：「享，謂享大牢以飲賓，是為禮之大者。」子家以公雖居鄆，以齊為主。此年巳再如齊，數相見不為賓客，故言「朝夕立于其朝，又何須設饗禮焉？其飲酒也。」勸其用宴禮而飲酒耳。
　　○注「比公」至「坐也」。正義曰：燕禮者，公燕大夫之禮也。公雖親在，而別有主人。鄭玄云「主人，宰夫也。宰夫，大宰之屬，掌賓客之獻飲食者也。君于其臣，雖為賓，不親獻，以其尊，莫敢伉禮也」。今齊侯與公飲酒，而使宰獻，是比公于大夫也。獻，獻爵者。禮有三酌，獻也，酬也，酢也。獻酬是主人獻賓，唯酢是賓答主人耳。禮，君不敵臣，宴大夫，使宰為主，即燕禮是其事也。杜以「宰獻，而請安」，謂齊侯請自安于別室，不在坐也。劉炫云：案《燕禮》：「司正洗角觶，南面坐奠于中庭，升東楹之東受命。西階上北面，命卿大夫。君曰：『以我安卿大夫。』皆對曰：『諾，敢不安。』」彼是請客使自安，當如彼使宰請魯侯自安耳。主人請安，謂主人使司正請安于賓。服虔亦然。杜今云「齊侯請自安」非也。今知不然者，案《鄉飲酒》禮，賓主相敵，主人亦請安于賓。然則齊侯與公敵，禮，安賓乃是常事，何須傳載其文，以見卑公之義？明是齊侯請欲自安，不在其坐，明慢公之甚。劉不審思此理，用《燕禮》請安之義而規杜，非也。
　　子仲之子曰重，為齊侯夫人，日：「請使重見。」子仲，魯公子憖也。十二年，謀逐季氏，不能而奔齊。今行飲酒禮，而欲使重見，從宴眾７也。
　　○曰重，直勇反，又且恭反。見，賢遍反，注同。憖，魚覲反。眾７，息列反。子家子乃以君出。辟齊夫人。十二月，晉籍秦致諸侯之戍于周，魯人辭以難。經所以不書成周。籍秦，籍談子。 
　　【經】二十有八年，春，王三月，葬曹悼公。（無傳。六月而葬，緩。）公如晉，次于乾侯。（乾侯，在魏郡斥丘縣，晉竟內邑。
　　○斥音尺，一音昌夜反。竟音境，傳同。） 
　　夏四月丙戌，鄭伯寧卒。無傳。未同盟而赴以名。六月，葬鄭定公。無傳。三月而葬，速。 
　　秋七月癸巳，滕子寧卒。無傳。未同盟而赴以名。冬，葬滕悼公。無傳。 
　　【傳】二十八年，春，公如晉，將如乾侯。（齊侯卑公，故適晉。）子家子曰：「有求于人，而即其安，人孰矜之？其造于竟。」（欲使次于竟以待命。
　　○造，七報反。）弗聽，使請逆于晉。晉人曰：「天禍魯國，君淹恤在外，君亦不使一個辱在寡人，（一個，單使。
　　○個，古賀反，注同。單使，所吏反。）而即安于甥舅，其亦使逆君？」（言自使齊逆君。）使公復于竟，而後逆之。（逆者乾侯也。言公不能用子家，所以見辱。
　　○著，中略反，一音直略反。）晉祁勝與鄔臧通室。（二子祁盈家臣也。通室，易妻。
　　○祁，巨支反；《字林》云，太原縣，上尸反。鄔，舊音烏戶反，又音偃。案，地名在周者，烏戶反；隱十一年，王取鄔留是也。在鄭者音偃，成十六年戰于鄢陵是也。在楚者于建反，又音偃；昭十三年，王氵公夏將入鄢是也。在晉者于庶反；《字林》乙袪反；郭璞《三倉解詁》音瘀，于庶反；闞駰音厭飫之飫，重言之。太原有鄔縣。唯周地者從烏，余皆從焉。《字林》亦作鄢，音同。傳云，分祁氏之田以為七縣，司馬彌牟為鄔大夫，即太原縣也。鄢臧宜以邑為氏。于爰反，舊音誤。）祁盈將執之，（盈，祁午之子。）訪于司馬叔游。（叔游，司馬叔侯之子。）叔游曰：「《鄭書》有之：『惡直丑正，實蕃有徒。』（《鄭書》，古書名也。言害正直者，實多徒眾。
　　○惡，如字，又烏路反。蕃音煩。） 
　　[疏]「惡直」至「有徒」。
　　○正義曰：以直為惡，以正為丑，惡直事，丑正道，如此人者，實蕃多有徒眾。言時世慕善者少，從惡者多。
　　無道立矣，子懼不免。言世亂讒勝。《詩》曰：『民之多辟，無自立辟。』《詩 大雅》。
　　○多辟，本又作僻，匹亦反。立辟，婢亦反。 
　　[疏]「詩曰」至「立辟」。
　　○正義曰：《詩 大雅 板》之篇，刺厲王之詩。辟，邪也。辟，法也。民之多有邪辟者，于此之時，無自謂所立者為法。是言無道之世，法不可為。古辟、辟，字同音異耳。
　　姑已，若何？」姑，且也。已，止也。盈曰：「祁氏私有討，國何有焉？」言討家臣，無與國事。
　　○無與音預。遂執之。祁勝賂荀躒，荀躒為之言于晉侯。晉侯執祈盈。以其傳戮。為，于偽反。祁盈之臣曰：「鈞將皆死，鈞，同也。 
　　[疏]「鈞將皆死」。正義曰：鈞，同也。殺勝與臧，盈亦死；不殺，盈亦死。同將皆死，不如殺之，使盈聞而快意。
　　憖使吾君聞勝與臧之死也以為快。」憖，發語之音。
　　○憖，魚覲反。乃殺之。夏六月，晉殺祁盈及楊食我。楊，叔向邑。食我，叔向子伯石也。
　　○食音嗣。向，許丈反。食我，祁盈之黨也，而助亂，故殺之，遂滅祁氏、羊舌氏。初，叔向欲娶于申公巫臣氏，夏姬女也。
　　○娶，七主反。夏，戶雅反，注同。其母欲娶其黨。叔向曰：「吾母多而庶鮮，吾懲舅氏矣。」言父多妾媵，而庶子鮮少。嫌母氏性不曠。
　　○鮮，息淺反，注皆同。懲，直升反。媵，繩証反，又時證反。 
　　[疏]「吾母多」。
　　○正義曰：言父多妾媵而謂之母多者，意言庶弟少。據庶弟而發言，故謂父妾為母耳。
　　其母曰：「子靈之妻殺三夫，子靈，巫臣。妻，夏姬也。三夫，陳御叔、楚襄老及巫臣也。時巫臣已死。 
　　[疏]「殺三夫」。
　　○正義曰：三夫，皆自命盡而死，其死不由夏姬。而云殺三夫者，婦之配夫，欲其偕老，其夫數死，是妻之薄相，故以為夏姬之咎。
　　一君、陳靈公。一子，夏徵舒。而亡一國、陳也。兩卿矣，孔寧、儀行父。 
　　[疏]「一君」至「兩卿」。
　　○正義曰：「一君、一子」，蒙上「殺」文；「兩卿」，亦蒙「亡」文也。以兩卿棄位出奔，身不死，故為亡也。此事皆宣十年、十一年傳。
　　可無懲乎？吾聞之：『甚美必有甚惡。』是鄭穆少妃姚子之子，子貉之妹也。子貉，鄭靈公夷。
　　○少，詩照反。貉，亡白反。 
　　[疏]「甚美必有甚惡」。
　　○正義曰：物忌大盛，善不可常。暑往寒來，晝明夜暗，孰能為此者，天地。天地尚不能常，況人乎！故甚美必有甚惡也。甚美，謂夏姬之身；甚惡，當在其後。言其種胤當惡，故禁其子取之。
　　子貉早死，無後，而天鍾美于是，是，夏姬也。鍾，聚也。子貉死在宣四年。 
　　[疏]「子貉」至「于是」。
　　○正義曰：此因鄭靈早夭，而夏姬美，推之為此言耳，不是兄早死而妹必美也。猶今俗語云「衰家女未必慧，慧家女未必衰」。
　　將必以是大有敗也。 
　　[疏]「將必」至「敗也」。
　　○正義曰：夏姬淫或，喪國滅家。叔向之母猶謂未是大敗，故言將必以是大有敗也。十四年傳稱「施邢侯」者，或是夏姬之男，此殺楊食我，又是夏姬之外孫，其種類蓋盡矣。
　　昔有仍氏生女，黰黑，有仍，古諸侯也。美髮為黰。
　　○黰，之忍反；《說文》作，又作鬒，云：稠發也。 
　　[疏]「生女黰黑」。
　　○正義曰：黰即鬒也。《詩》云：「鬒髮如云。」《毛傳》云：「鬒，黑髮也。如云，言美長也。」《說文》云：「鬒，稠發也。」然則鬒者，發多長而黑，美之貌也。此傳黰下有黑，則黰文不兼于黑，故賈、杜皆云「美髮為黰」。
　　而甚美，光可以鑑，發膚光色，可以照人。
　　○鑑，古暫反，鏡也。 
　　[疏]注「髮膚」至「照人」。
　　○正義曰：傳于「黰黑」、「甚美」之下乃云「光可以鑑」，知髮與肌膚二者，光色皆可以照人。
　　名曰玄妻。以發黑故。樂正後夔取之，夔，舜典樂之君長。
　　○夔，求龜反。取，如字，又古住反。 
　　[疏]注「夔舜」至「君長」。
　　○正義曰：《尚書 舜典》云：帝曰：「夔，命汝典樂，教胄子。」是夔為舜之典樂官也。正，長也。後，君也。故云「典樂之君長」。王朝公卿，故以後言之，猶謂為後稷。
　　生伯封，實有豕心，貪惏無饜，忿眾０無期，謂之封豕。眾０，戾也。封，大也。
　　○長，丁丈反。惏，力耽反；《方言》云，楚人謂貪為惏。饜，亦作厭，于鹽反；服作類，立對反；服作類。 
　　[疏]「生伯」至「封豕」。
　　○正義曰：豕心，言其心似豬，貪而無恥也。《方言》云：「晉魏河內之北，謂惏為殘，楚謂之貪。」則惏亦貪也。賈逵云：惏，耆食也。其人貪耆財利飲食，無知饜足，忿怒狼戾，無有期度，時人謂之大豬。
　　○注「眾０，戾也。封，大也」。
　　○正義曰：以眾０忿共文，則眾０亦似忿，故以為戾，言狼戾也。定四年傳封豕與長蛇相對，知封為大也。服虔云：忿怒其類，以饜其私，無期度也。
　　有窮後羿滅之，夔是以不祀。羿，篡夏後者。
　　○羿音藝。篡，初患反。且三代之亡、共子之廢，皆是物也，夏以末喜，殷以妲己，周以褒姒，三代所由亡也。共子，晉申生，以驪姬廢。
　　○共音恭；本亦作恭。妹喜本或作嬉，音同；《國語》云，桀伐有施，有施氏以妹喜女焉；韋昭注《漢書》云，嬉，姓也。妲己，丁達反，下音紀；《國語》云：有蘇氏之女也；韋昭云：己，姓也。褒姒，音似；龍漦所生，褒人所養者也。《毛詩》云：姒，姓也；鄭箋云：姒，字也。驪姬，本又作麗，同，力知反。獻公伐孋戎所得，而以為夫人。《谷梁傳》云：滅虢所得。《莊子》云：艾封人之子。 
　　[疏]注「夏以」至「姬廢」。正義曰：《晉語》云：「史蘇曰：『昔夏桀伐有施氏，有施氏以妹嬉女焉，妹嬉有寵，于是與伊尹比而亡夏。殷辛伐有蘇氏，有蘇以妲已女焉，妲已有寵，于是與膠鬲比而亡殷。周幽王伐有褒，有褒人以褒姒女焉，褒姒有寵，生伯服，于是與虢石甫比，逐大子宜咎而立伯服。大子奔申，申人、鄫人召西戎以伐周，周于是乎亡。』」是三代所由亡之事也。共子之事，具見于傳。
　　女何以為哉？夫有尢物，足以移人。苟非德義，則必有禍。」尢，異也。
　　○女音汝。 
　　[疏]「苟非」至「有禍」。
　　○正義曰：苟，誠也。誠不以德義自持，則必有禍。
　　叔向懼，不敢取。平公強使取之，生伯石。伯石始生，子容之母走謁諸姑，子容母，叔向嫂，伯華妻也。姑，叔向母。
　　○敢取，七住反，又如字。強，其丈反。嫂，素早反，兄妻也，依字宜如此。曰：「長叔姒生男。」兄弟之妻相謂姒。
　　○長，丁丈反。 
　　[疏]注「兄弟」至「謂姒」。
　　○正義曰：相謂者，幼者謂長為姒也。子容是伯華之子，其兄弟伯華最長，叔向次之，其余諸弟皆小于叔向也，故謂叔向為長叔。叔向之妻，其年長于子容母，故稱長叔姒也。《釋親》云：「女子同出，謂先生為姒，后生為娣。」孫炎曰「同出，俱嫁事一夫也。《公羊傳》曰：『娣者何？弟也。』此其義也。」是言共事一夫者，長為姒，幼為娣，自以身之長幼生娣姒之名，其娣姒之名，不由夫之長幼也。《釋親》又云：「長婦謂稚婦為娣婦，娣婦謂長婦為姒婦。」自以身之長稚相謂也。《喪服》小功章云：「娣姒婦報。傳曰：『娣姒婦者，弟長也。』」傳言弟長者，雙訓娣姒，言娣是弟，姒是長也。鄭玄云：「娣姒者，兄弟之妻相名也。長婦謂稚婦為娣婦，娣婦謂長婦為姒婦。」亦取《爾雅》之文以解弟長之義，是以身之長幼明矣。
　　姑視之。及堂，聞其聲而還，曰：「是豺狼之聲也，狼子野心。非是，莫喪羊舌氏矣。」遂弗視。 
　　秋，晉韓宣子卒，魏獻子為政，獻子，魏舒。
　　○<豸寸>，本又作豺，同，仕皆反。喪，息浪反。分祁氏之田以為七縣，七縣，鄔、祁、平陵、梗陽、涂水、馬首、盂也。
　　○梗，古杏反。盂，音于，下文同。分羊舌氏之田以為三縣。銅鞮、平陽、楊氏。
　　○鞮，丁兮反。司馬彌牟為鄔大夫，太原鄔縣。賈辛為祁大夫，太原祁縣。司馬烏為平陵大夫，魏戊為梗陽大夫，戊魏舒庶子。梗陽，在太原晉陽縣南。
　　○戊音茂。知徐吾為涂水大夫，徐吾，知盈孫。涂水，太原榆次縣。
　　○知音智。次，資利反，又如字。韓固為馬首大夫，固韓起孫。孟丙為盂大夫，太原盂縣。樂霄為銅鞮大夫，上黨銅鞮縣。
　　○霄音消。趙朝為平陽大夫，朝，趙勝曾孫。平陽，平陽縣。
　　○朝如字。僚安為楊氏大夫。平陽楊氏縣。 
　　[疏]「分祁」至「氏大夫」。
　　○正義曰：此祁氏與羊舌氏之田，舊是私家采邑，二族既滅，其田歸公，分為十縣。為公邑，故選置大夫也。傳文先祁後羊舌，故依下文選置大夫之次，上七縣為祁氏之田，下三縣為羊舌氏之田。且五年傳謂伯石為楊石，明楊氏是羊舌之田也。《家語》與《史記》皆謂羊舌赤為銅鞮伯華，是銅鞮亦羊舌邑也。平陽之次在銅鞮楊氏之間，知亦羊舌邑也。
　　謂賈辛、司馬烏為有力于王室，二十二年，辛、烏帥師納敬王。
　　○僚，力彫反。 
　　[疏]注「二十」至「敬王」。
　　○正義曰：二十二年傳曰：「晉籍談、荀躒、賈辛、司馬督帥師軍于陰，于侯氏，于谿泉，次于社。」賈辛軍谿泉，司馬督次于社。督即烏也。此眾軍並為伐子朝，欲納敬王。
　　故舉之；謂知徐吾、趙朝、韓固、魏戊，余子之不失職、能守業者也；卿之庶子為余子。 
　　[疏]注「卿之」至「余子」。
　　○正義曰：宣二年傳云：官卿之適「以為公族。又官其余子，亦為余子；其庶子為公行」。注云「余子，適子之母弟也；庶子，妾子也。彼適庶分為三等，故余子與庶子為異，此無所對，故總謂庶子為余子也。此四人之內，當有妻生、妾生者也。知徐吾、韓固是卿之孫也，趙朝卿之曾孫也。而並稱余子者，言其父祖是余子，就余子子孫之內，選其賢者而用之，此四人不失常職，能守其父祖之業者也。


上一篇　下一篇 