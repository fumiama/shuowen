總目 > 儒藏 > 春秋 > 春秋左傳正義 > 春秋左傳正義069
　　叔孫曰：「列國之卿當小國之君，固周制也。在禮，卿得會伯、子、男，故曰當小國之君。 
　　[疏]注「在禮」至「之君」。
　　○正義曰：僖二十九年傳曰：「在禮，卿不會公侯，會伯子男可也。」于禮得與相會，故當小國之君。
　　邾又夷也。邾雜有東夷之風。寡君之命介子服回在，子服回，魯大夫，為叔孫之介副。
　　○介音界，注同。請使當之，不敢廢周制故也。」乃不果坐。韓宣子使邾人取其眾，將以叔孫與之。與邾使執之。叔孫聞之，去眾與兵而朝。示欲以身死。
　　○去，起呂反。士彌牟謂韓宣子彌牟，士景伯。
　　○彌，亡支反。牟，亡侯反。曰：「子弗良圖，而以叔孫與其讎，叔孫必死之。魯亡叔孫，必亡邾。邾君亡國，將焉歸？時邾君在晉，若亡國，無所歸，將益晉憂。
　　○焉，于虔反，下同。子雖悔之，何及？所謂盟主，討違命也。若皆相執，焉用盟主？」聽邾眾取叔孫，是為諸侯皆得輒相執。乃弗與。使各居一館。分別叔孫、子服回。
　　○別，彼列反。 
　　[疏]注「分別」至「服回」。
　　○正義曰：賈逵云：使邾、魯大夫各居一館。鄭眾云：使叔孫、子服回各居一館。邾、魯大夫本不同館，無為複言使各居一館也。欲分別叔孫與子服回不得相見，各聽其辭耳。服虔並載兩說，仍云賈氏近之。案傳文「各居一館」之下，即云：「士伯聽其辭，而愬諸宣子，乃皆執之。」則皆執各居一館者也。若是邾、魯別館，豈執邾大夫乎？且下云「館叔孫于箕，舍子服回于他邑」。明此各居一館，是分別子服與叔孫，恐其相教示。
　　士伯聽其辭，而愬諸宣子，乃皆執之。二子辭不屈，故士伯愬而執之。 
　　[疏]注「二子」至「執之」。
　　○正義曰：魯人實取邾師，二子辭不屈者，蓋以朝聘、征伐過他國，必假道乃行，邾人不假魯道，是邾亦合責。不假道，小過也；取其師，大罪也。蹊田奪牛，為報巳甚，故士伯愬而執之，久囚其使，足以謝邾，故晉以明年釋之。
　　士伯御叔孫，從者四人，過邾館以如吏。欲使邾人見叔孫之屈辱。
　　○從，才用反，下同。 
　　[疏]「士伯」至「如吏」。
　　○正義曰：御，謂進引也。引叔孫詣于獄也。叔孫從者唯有四人，先過于邾君之館，然後以之如吏，故杜云：「欲使邾人見叔孫之屈辱。」
　　先歸邾子。士伯曰：「以芻蕘之難，從者之病，將館子于都。」都，別都，謂箕也。
　　○芻，初俱反。蕘，而昭反。叔孫旦而立，期焉。立，待命也。從旦至旦為期。
　　○期，本又作朞，同，居其反。乃館諸箕。舍子服昭伯于他邑。別囚之。范獻子求貨于叔孫，使請冠焉。以求冠為辭。取其冠法，而與之兩冠，曰：「盡矣。」既送作冠模法，又進二冠以與之，偽若不解其意。
　　○模，莫胡反，字從木。解音蟹。為叔孫故，申豐以貨如晉。欲行貨以免叔孫。
　　○為，于偽反。叔孫曰：「見我，吾告女所行貨。」見，而不出。留申豐不使得出，不欲以貨免。
　　○女音汝。吏人之與叔孫居于箕者，請其吠狗，弗與。及將歸，殺而與之食之。示不愛。
　　○吠，挾廢反。 
　　[疏]「請其吠狗」。
　　○正義曰：狗有吠守者，有主獵者。主獵者貴，吠守者賤，吏人請叔孫乞其吠守之狗。
　　叔孫所館者，雖一日，必葺其牆屋，葺，補治也。
　　○葺，七入反。去之如始至。不以當去而有所毀壞。
　　○壞音怪。 
　　夏四月乙酉，單子取訾，劉子取牆人、直人。三邑屬子朝者。訾在河南鞏縣西南。
　　○訾，子斯反。六月壬午，王子朝入于尹。自京入尹氏之邑。 
　　[疏]注「自京」至「之邑」。正義曰：知自京入尹者，以前年子朝在京，王師雖毀其西南，不言克京。又今年二師圍郊，不言子朝在郊，故云「自京入尹」。劉炫以為前年王師巳克京，子朝從京入郊，郊潰，不知子朝所在而規杜，非也。
　　癸未，尹圉誘劉佗殺之。尹圉，尹文公也。劉佗，劉蚠族，敬王黨。
　　○圉，魚呂反。佗，徒河反。丙戌，單子從阪道、劉子從尹道伐尹。單子先至而敗，劉子還。單子敗故。
　　○阪音反，又扶板反。己丑，召伯奐、南宮極以成周人戍尹。二子，周卿士，子朝黨。奐，召莊公。庚寅，單子、劉子、樊齊以王如劉。辟子朝，出居劉子邑。甲午，王子朝入于王城，次于左巷。近東城。
　　○近，附近之近。秋七月戊申，鄩羅納諸莊宮。鄩羅，周大夫鄩肸之子。君辛敗劉師于唐。尹辛，尹氏族，唐，周地。丙辰，又敗諸鄩。甲子，尹辛取西闈。西闈，周地。
　　○闈音韋，一音暉。丙寅，攻蒯，蒯潰。河南縣西南蒯鄉是也。于是敬王居狄泉，尹氏立子朝。
　　○蒯，苦怪反。 
　　莒子庚輿虐而好劍。苟鑄劍，必試諸人。國人患之。又將叛齊。烏存帥國人以逐之。烏存，莒大夫。
　　○好，呼報反。鑄，之樹反。庚輿將出，聞烏存執殳而立于道左，懼將止死。殳長而無刃。
　　○殳音殊。 
　　[疏]注「殳長」至「無刃」。
　　○正義曰：《詩毛傳》文也。《考工記》云：「殳長尋有四尺。」八尺曰尋，是其長丈二也。又《考工記》：「戈戟皆有刃。」殳不言刃，是無刃也。
　　苑羊牧之曰：「君過之！牧之亦莒大夫。烏存以力聞可矣，何必以弒君成名？」遂來奔。齊人納郊公。郊公，著丘公之子，十四年奔齊。
　　○著，直除反，又直慮反。 
　　吳人伐州來，楚薳越帥師令尹以疾從戎，故薳越攝其事。及諸侯之師奔命救州來。吳人御諸鍾離。子瑕卒，楚師熸。子瑕即令尹，不起所疾也。吳、楚之間謂火滅為熸。軍之重主喪亡，故其軍人無復氣勢。
　　○熸，子潛反，《字林》子兼反。複，扶又反，下「王往復敗」、「復增修」同。吳公子光曰：「諸侯從于楚者眾，而皆小國也，畏楚而不獲已，是以來。吾聞之曰：『作事威克其愛，雖小，必濟。』克勝也，軍事尚威。 
　　[疏]「威克」至「必濟」。
　　○正義曰：《尚書 胤征》云：「威克厥愛允濟，愛克厥威允罔功。」是古有此言。
　　胡沈之君幼而狂，性無常。
　　○狂，求匡反。陳大夫齧壯而頑，頓與許、蔡疾楚政。楚令尹死，其師熸。帥賤、多寵，政令不壹。帥賤，薳越非正卿也。軍多寵人，政令不壹于越。
　　○帥，所類反，注及下「帥賤」同。七國同役而不同心，七國，楚、頓、胡、沈、蔡、陳、許。帥賤而不能整，無大威命，楚可敗也。若分師先以犯胡、沈與陳，必先奔。三國敗，諸侯之師乃搖心矣。諸侯乖亂，楚必大奔。請先者去備薄威，示之以不整以誘之。
　　○去，起呂反。後者敦陳整旅。」敦，厚也。
　　○陳，直覲反，下未陳並注同。吳子從之。戊辰晦，戰于雞父。七月二十九日，違兵忌晦戰，擊楚所不意。 
　　[疏]注「七月」至「不意」。
　　○正義曰：成十六年傳，郤至曰：「陳不違晦，以犯天忌，我必克之。」注云：「晦，月終，陰之盡。」故兵家以為忌。楚以兵之忌日，不意吳來擊之，必不設備。吳人故違兵忌，以晦出兵而戰，擊楚所不意也。僖二十二年泓之戰，書「己已朔」，成十六年鄢陵之戰，書「甲午晦」，此書「戊辰」而不言晦者。《釋例》曰：「經傳之見晦朔，此時史隨其日而存之，無義例也。」賈氏云：「泓之戰譏宋襄，故書朔；鄢陵之戰譏楚子，故書晦；雞父之戰夷之，故不書晦。《左氏》既無此說。案雞父之戰，經傳備詳其例，非夷之，實晦戰，而經不書晦，明經不以晦示褒貶。」
　　吳子以罪人三千先犯胡、沈與陳，囚徒不習戰，以示不整。三國爭之。吳為三軍以系于後，中軍從王，從吳王。光帥右，掩余帥左。掩余，吳王壽夢子。吳之罪人或奔或止，三國亂，吳師擊之，三國敗，獲胡、沈之君及陳大夫。舍胡、沈之囚，使奔許與蔡、頓，曰：「吾君死矣！」師噪而從之，三國奔，三國，許、蔡、頓。
　　○躁，素報反。楚師大奔。書曰「胡子髡、沈子逞滅，獲陳夏齧」，君臣之亂也。國君，社稷之主，與宗廟共其存亡者，故稱滅。大夫輕，故曰獲。獲，得也。 
　　[疏]注「國君」至「得也」。
　　○正義曰：傳言「舍胡、沈之囚，使曰：『吾君死矣』」，是胡、沈之君死稱滅也。《釋例》曰：「國君者，社稷之主，百姓之望，當與社稷宗廟共其存亡者也。而見獲于敵國，雖存若亡，死之與生皆與滅同。故曰『胡子髡、沈子逞滅』。諸以戰傷死，雖敗績而不見擒，故經皆不曰滅。」則杜意國君生見獲亦書為滅也。劉炫謂此胡、沈之君戰死，故言滅也。《春秋》君戰，生見獲者皆言以歸，不書滅，何得言雖存若亡皆為滅？《公羊傳》曰：「其言滅獲何？別君臣也。君死于位曰滅，生釋曰獲。大夫生死皆曰獲。」以為君死曰滅，生曰以歸。韓戰貶晉侯，從大夫例，故書獲。以規杜失。今知非者，莊十年「齊師滅譚。譚子奔莒」。定六年「鄭游速滅許，以許男斯歸」。是君存稱滅。劉炫以為生獲于敵，但言以歸不得稱滅，規杜，非也。但君存國滅，則滅文在上，滅譚、滅許是也；國存君死，則滅文在下，胡子、沈子是也。
　　不言戰，楚未陳也。嫌與陳例相涉，故重發之。 
　　八月丁酉，南宮極震。經書乙未地動，魯地也。丁酉，南宮極震，周地亦震也，為屋所壓而死。
　　○壓，本又作厭，同，于甲反。 
　　[疏]注「經書」至「而死」。
　　○正義曰：經書「乙未地震」，謂魯國之地動也。「丁酉南宮極震」，則周地亦震。周魯相去千里，故震日不同，以震而死，明為屋所壓。
　　萇弘謂劉文公曰：「君其勉之！先君之力可濟也。文公，劉蚠也。先君，謂蚠之父獻公也。獻公亦欲立子猛，未及而卒。周之亡也，其三川震。謂幽王時也。三川，涇、渭、洛水也。地動，川岸崩。 
　　[疏]注「謂幽」至「岸崩」。
　　○正義曰：《周語》云：「幽王二年，西周三川皆震。伯陽父曰『周將亡矣！陽伏而不能出，陰迫而不能烝，于是有地震。今川實震，是陽失其所而鎮陰也。陽失而在陰，原必塞；原塞，國必亡。夫水土演而民用也，土無所演，民乏財用，不亡何待？昔伊、洛竭而夏亡，河竭而商亡。今周德若二代之季矣，其川原又塞，塞必竭。夫國必依山川，山崩川竭，亡之徵也。川竭，山必崩。若亡，不過十年，數之紀也。夫天之所棄，不過其紀』。是歲也，三川竭，岐山崩。十一年，幽王乃滅。」注《國語》者亦云：「三川，涇、渭、洛也。」西周在雍州之域。《周禮 職方氏》：「正西曰雍州。其川涇、汭，其浸渭、洛。」鄭玄云：「浸，可以為灌溉者。」
　　今西王之大臣亦震，天棄之矣。子朝在王城，故謂西王。東王必大克。」敬王居狄泉，在王城之東，故曰東王。
　　○楚大子建之母在郹。郹，郹陽也。平王娶秦女，廢太子建，故母歸其家。
　　○郹，古闃反。召吳人而啟之。冬十月甲申，吳大子諸樊入郹，諸樊，吳王僚之大子。
　　○吳大子諸樊，案，吳子遏號諸樊，王僚是遏之弟子，先儒又以為遏弟，何容僚子乃取遏號為名，恐傳寫誤耳，未詳。取楚夫人與其寶器以歸。楚司馬薳越追之，不及。將死，眾曰：「請遂伐吳以徼之。」徼，要其勝負。
　　○徼，右堯反。要，一遙反。 
　　[疏]「大子」至「追之」。
　　○正義曰：《土地名》郹，是蔡地。蔡在楚之東北，故建母在郹，得召吳人也。于時蔡常從楚，且失夫人，故薳越追之。
　　○注「諸樊」至「大子」。
　　○正義曰：吳子諸樊，吳王僚之伯父也。僚子又名諸樊，乃與伯祖同名。吳人雖是東夷，理亦不應然也。此久遠之書，又字經篆隸，或誤耳。
　　薳越曰：「再敗君師，死且有罪。此年秋敗于雞父，設往復敗為再敗。亡君夫人，不可以莫之死也。」乃縊于薳澨。薳澨，楚地。
　　○縊，一賜反。澨，市制反。 
　　公為叔孫故如晉，及河，有疾，而復。此年春，晉為邾人執叔孫，故公如晉謝之。
　　○為，于偽反，注及下注鄰國為之守相為同。 
　　楚囊瓦為令尹，囊瓦，子囊之孫子常也，代陽匄。
　　○囊，乃郎反。城郢。楚用子囊遺言，巳築郢城矣。今畏吳，復增修以自固。
　　○郢，以井反，又余政反。 
　　[疏]注「楚用」至「自固」。
　　○正義曰：襄十四年，子囊「將死，遺言謂子庚：『必城郢。』君子謂『子囊忠，將死不忘衛社稷，可不謂忠乎？』」。彼子囊城郢，君子謂之為忠；此囊瓦城郢，沈尹戌謂之必亡。事不同者，國而無城，不可以治，楚自文王都郢，城郭未固，子囊心欲城之，其事未暇，將死而令城郢，故可謂之為忠。今郢既固矣，足以為治，而囊瓦畏吳侵逼，恐其寇入國都，更複增修其城，以求自固。不能遠撫邊竟，唯欲近守城郭，沈尹謂之必亡，為其事異故也。
　　沈尹戌曰：「子常必亡郢。苟不能衛，城無益也。古者，天子守在四夷；德及遠。
　　○守，手又反，下文除「守其交禮」並同。天子卑，守在諸侯。政卑損。諸侯守在四鄰；鄰國為之守。諸侯卑，守在四竟。裁自完。
　　○竟音境，下及注同。慎其四竟，結其四援，結四鄰之國為助。
　　○援，于眷反。民狎其野，狎，安習也。狎，戶甲反。三務成功。春、夏、秋三時之務。民無內憂，而又無外懼，國焉用城？今吳是懼，而城于郢，守巳小矣。卑之不獲，能無亡乎？不獲守四竟。
　　○焉，于虔反。昔梁伯溝其公宮而民潰，在僖十八年。 
　　[疏]注「在僖十八年」。
　　○正義曰：事在十九年，諸本皆然，當是轉寫誤。
　　民棄其上，不亡，何待？夫正其疆埸，修其土田，險其走集，走集，邊竟之壘辟。
　　○疆，居良反。埸音亦。壘，力軌反。辟音壁。親其民人，明其伍候，使民有部伍，相為候望。 
　　[疏]「明其布候」。
　　○正義曰：賈、服、王、董皆作伍候。賈、服云：五候，五方之候也，敬授民時，四方中央之候。王云：五候，山候，林候、澤候、川候、平地候也。董云：五候，候四方及國中之奸謀也。杜作伍侯，故云「使民有部伍，相為候望」。彼諸本蓋以上多云四，故誤為五也。
　　信其鄰國，慎其官守，守其交禮，交接之禮。不僣不貪，不懦不耆，懦，弱也。耆，強也。
　　○僣，子念反。懦，乃亂反，又乃臥反。耆，臣支反，一音直支反。 
　　[疏]「不僣」至「不耆」。
　　○正義曰：不僣，守信也。不貪，廉正也。不懦，不受辱也。不彊，不陵人也。此皆論守竟之事，不僣不貪不貪不耆，謂不往侵鄰國也。不懦，謂不使人侵已也。
　　完其守備，以待不虞，又何畏矣？《詩》曰：『無念爾祖，聿修厥德。』《詩 大雅》。無念，念也。聿，述也。義取念祖考，則述治其德以顯之。 
　　[疏]「詩曰」至「厥德」。
　　○正義曰：《詩 大雅 文王》篇也。無念，念也。聿，述也。言王者，念女先祖之法，則還當述治其先祖之德以顯之。
　　無亦監乎若敖、蚡冒至于武、文，四君皆楚先君之賢者。
　　○蚠，扶粉反。冒，莫報反。 
　　[疏]注「四君」至「賢者」。
　　○正義曰：《楚世家》云：周成王始封熊繹于楚，以子男之田居丹陽，歷十四君至于熊儀，是為若敖。若敖生霄敖，霄敖生蚡冒。蚡冒卒，弟熊達立，是為武王。武王生文王，始都郢。杜文十六年云「蚡冒，楚武王父」，雖不從《世家》以蚡冒為武王兄，要沈尹以四君為賢，故特言之。
　　土不過同，方百里為一同，言未滿一圻。
　　○圻音祈。 
　　[疏]「土不過同」。
　　○正義曰：言田雖至九百里，猶止名同，故云「不過同」，非謂百里以下也。知者以楚是子爵，土方二百里，明非百里也。
　　慎其四竟，猶不城郢。今土數圻，方千里為圻。
　　○數，所主反。 
　　[疏]「猶不城郢」。
　　○正義曰：如《楚世家》云，武王以上未都于郢，據當時都郢，故以郢言之，謂不築其其國都也。
　　而郢是城，不亦難乎？」言守若是，難以為安也。為定四年吳入楚傳。 



卷五十一 昭二十四年，盡二十五年 

　卷五十一 昭二十四年，盡二十五年 
　　【經】二十四年，春，王三月，丙戌，仲孫玃卒。（無傳。孟僖子也。
　　○玃，俱縛反。徐，俱碧反。） 
　　婼至自晉。喜得赦歸，故書至。 
　　夏五月乙未朔，日有食之。 
　　秋八月，大雩。 
　　丁酉，杞伯郁釐卒。無傳。未同盟而赴以名。丁酉，九月五日。有日無月。
　　○郁，于六反。釐，本又作釐，力之反，又音來。 
　　[疏]注「丁酉」至「無月」。
　　○正義曰：此年五月乙未朔，一大一小。七月當甲午朔，九月癸巳朔，五日得丁酉。文在八月之下，是有日而無月也。
　　冬，吳滅巢。楚邑也，書滅用大師。 
　　[疏]注「楚邑」至「大師」。
　　○正義曰：大都以名通，故不系楚也。襄十三年傳例曰：「用大師焉曰滅。」
　　葬杞平公。無傳。 
　　【傳】二十四年，春，王正月，辛丑，召簡公、南宮嚚以甘桓公見王子朝。（簡公，召莊公之子召伯盈也。嚚，南宮極之子。桓公，甘平公之子。
　　○嚚，魚巾反。見，賢遍反。）劉子謂萇弘曰：「甘氏又往矣。」對曰：「何害？同德度義。（度，謀也。言唯同心同德，則能謀義。子朝不能，于我無害。
　　○度，待洛反，注同。） 
　　[疏]注「度謀」至「無害」。
　　○正義曰：「同德度義」，《尚書 泰誓》文也。劉炫云：案孔安國云：「德鈞則秉義者彊。」萇弘此言，取彼為說，必其與彼德同，乃度義之勝負。但使德勝，不畏彼彊，故即引《泰誓》而勸其務德。杜為不見古文，故致有此謬。今知非者，彼《尚書》之文，論兩敵對戰，揆度有義者彊。此論甘氏又往，既不能同德，何能度義？屬意有異，與《書》義不同，且引《詩》斷章，其類多矣。劉以為杜違《尚書》之文而規其過，非也。
　　《大誓》曰，『紂有億兆夷人，亦有離德；言紂眾億兆，兼有四夷，不能同德，終敗亡。
　　○紂，直九反。億，于力反。 
　　[疏]注「四夷」。
　　○正義曰：孔安國云，「夷人謂平人」。杜為夷狄之人者，案四年傳曰：「商紂為黎之蒐，東夷叛之。」孔、杜各自為義，其意俱通。劉炫以杜為過，而規其短，非也。
　　余有亂臣十人，同心同德，』武王言我有治臣十人，雖少，同心也。今《大誓》無此語。
　　○治，直吏反。此周所以興也。君其務德，無患無人。」戊午，王子朝入于鄔。緱氏西南有鄔聚，言子朝稍強。
　　○鄔，烏戶反。緱，古侯反，又苦侯反。聚，才佳反。 
　　晉士彌牟逆叔孫于箕。將禮而歸之。叔孫使梁其脛待于門內，脛，叔孫家臣。
　　○脛，戶定反。曰：「余左顧而欬，乃殺之。疑士伯來殺已，故謀殺之。
　　○欬，苦代反。右顧而笑，乃止。」叔孫見士伯。士伯曰：「寡君以為盟主之故，是以久子。久執子以謝邾。不腆敝邑之禮，將致諸從者，使彌牟逆吾子。」叔孫受禮而歸。二月，「婼至自晉」，尊晉也。貶婼族，所以尊晉。婼，行人，故不言罪已。
　　○腆，他典反。從，才用反。 
　　[疏]注「貶婼」至「罪已」。
　　○正義曰：卿當備書名氏，去氏則為貶責。貶婼之族，喜于得免，所以尊晉而自屈也。《釋例》曰：「意如至自晉，傳言尊晉罪已。婼至自晉，傳復重發。但言尊晉者，意如以罪見執，宜在罪已。婼本使人，不應見執，故尊晉而已。內大夫行還，皆不書至，異于公也。今此二人執而見釋，更以書至見義也。杜言見義者，見其喜得釋，特告廟而書至也。」
　　三月庚戌，晉侯使士景伯涖問周故。涖，臨也。就問子朝、敬王，知誰曲直。
　　○涖音利。 
　　[疏]「晉侯」至「周故」。
　　○正義曰：晉助敬王久矣，今使景伯如周問曲直者，以子朝更彊，久競未決，晉人恐敬王不成，更審其事，故疑而使察之也。晉人于此乃辭王子朝，不納其使，則以前猶與往來，其心兩望，至此始絕耳。
　　土伯立于乾祭，而問于介眾。乾祭，王城北門。介，大也。
　　○乾音干。祭，側界反。介音戒，注同。晉人乃辭王子朝，不納其使。眾言子朝曲故。
　　○使，所吏反。 
　　夏五月乙未朔，日有食之。梓慎曰「將水」。陰勝陽，故曰將水。昭子曰：「旱也。日過分而陽猶不克，克必甚，能無旱乎？過春分，陽氣盛時，而不勝陰，陽將猥出，故為旱。
　　○猥，烏罪反。陽不克莫，將積聚也。」陽氣莫然不動，乃將積聚。
　　○陽不克莫，絕句。 
　　六月壬申，王子朝之師攻瑕及杏，皆潰。瑕、杏敬王邑。
　　○瑕，戶加反。杏，戶孟反。潰，戶內反。鄭伯如晉，子大叔相，見范獻子。獻子曰：「若王室何？」對曰：「老夫其國家不能恤，敢及王室？抑人亦有言曰：『嫠不恤其緯，嫠，寡婦也。織者常苦緯少，寡婦所宜憂。
　　○相，息亮反。嫠本又作釐，力之反。緯，有貴反。而憂宗周之隕，為將及焉。』恐禍及已。
　　○隕，于敏反。今王室實蠢蠢焉，蠢蠢，動擾貌。
　　○蠢，昌允反。擾，而小反，本又作動攝。吾小國懼矣，然大國之憂也。吾儕何知焉？吾子其早圖之！《詩》曰：『瓶之罄矣，惟罍之恥。』《詩 小雅》。罍，大器。瓶，小器。常稟于罍者，而所受罄盡，則罍為無余，故恥之。
　　○儕，仕皆反。瓶，本又作瓶，步丁反。罍音雷。 
　　[疏]注「詩小」至「恥之」。　正義曰：此《詩 小雅 蓼莪》刺幽王之詩也。或曰瓶是器，罍大瓶小，實由罍所資。瓶是小器，常稟受于罍。今瓶罄盡，罍更無物以共瓶，惟是罍之恥也。瓶喻周，罍喻晉，言周之微弱，恆依恃于晉，今王室亂矣，晉無力以助之，是晉之恥也。《詩》注云：「瓶小而盡，罍大而盈。刺王不使富分貧，眾恤寡。」
　　王室之不寧，晉之恥也。」獻子懼，而與宣子圖之。宣子，韓起。乃徵會于諸侯，期以明年。為明年會黃父傳。
　　○父音甫。 
　　秋八月，大雩，旱也。終如叔孫之言。 
　　冬十月癸酉，王子朝用成周之寶珪于河。禱河求福。
　　○珪于河，本或作沈于河。沈，直蔭反，又如字。甲戌，津人得諸河上。珪自出水。陰不佞以溫人南侵，不佞，敬王大夫。晉以溫兵助敬王南侵子朝。拘得玉者，取其玉。將賣之，則為石。王定而獻之，不佞獻玉。
　　○拘音具。王定而獻之，本或作王定之。與之東訾。喜得玉，故與之邑。鞏縣西南訾城是也。
　　○訾，子斯反。 
　　楚子為舟師以略吳疆，略，行也。行吳界，將侵之。
　　○疆，居良反。行，下孟反，下同。沈尹戌曰：「此行也，楚必亡邑。不撫民而勞之，吳不動而速之，速，召也。吳踵楚，躡楚踵跡。
　　○踵，章勇反。躡，女輒反。而疆埸無備，邑能無亡乎？」越大夫胥犴勞王于豫章之汭，汭，水曲。
　　○埸音亦。犴音岸。勞，力報反。汭，如銳反。越公子倉歸王乘舟。歸，遺也。
　　○歸，如字，又其愧反。乘，繩証反，又如字。遺，唯季反。倉及壽夢帥師從王，壽夢，越大夫。
　　○夢，莫公反。王及圉陽而還。圉陽，楚地。
　　○圉，魚呂反。 
　　[疏]「王及圉陽而還」。
　　○正義曰：王歸，行及圉陽，倉與壽夢而還歸于越也。
　　吳人踵楚，而邊人不備，遂滅巢及鍾離而還。鍾離不書，告敗略。沈尹戌曰：「亡郢之始于此在矣。王壹動而亡二姓之帥，二姓之帥，守巢、鍾離大夫。
　　○帥，所類反，注同。幾如是而不及郢？《詩》曰，『誰生厲階？至今為梗』，《詩 大雅》。厲，惡；階，道；梗，病也。
　　○幾，居豈反，又音幾。梗，更猛反。 
　　[疏]注「《詩 大雅》」。
　　○正義曰：此《詩 大雅 桑柔》刺厲王之詩也。
　　其王之謂乎！」為定四年吳入郢傳。 
　　【經】二十有五年，春，叔孫婼如宋。 
　　夏，叔詣會晉趙鞅、宋樂大心、衛北宮喜、鄭游吉、曹人、邾人、滕人、薛人、小邾人于黃父。
　　○詣，五計反。 
　　有鸜鵒來巢。此鳥穴居，不在魯界，故曰來巢。非常，故書。
　　○鸜，其俱反。嵇康音權。本又作鴝，音劬。《公羊傳》作鸛，音權。郭樸注《山海經》云，鸜鵒，鴝鵒也。鵒，音欲。 
　　[疏]注「此鳥」至「故書」。
　　○正義曰：此鳥穴居，今驗猶然。《考工記》云：「鸜鵒不逾濟。」《禹貢》：「導沇水，東流為濟，入于河，溢為熒，東出于陶丘北，又東至于荷，又東北會于汶，又北東入于海。」濟經齊魯之界，魯在汶水之南，鸜鵒北方之鳥，南不逾濟，舊不在魯界，今來魯而不穴，又巢居，故曰來巢。傳曰：「書所無也」，是非常故書也。《公羊傳》曰：「何以書？記異也。何異爾？非中國之禽也。宜穴又巢。」《谷梁》亦然。案，今大河以北皆有鸜鵒，不得云非國之禽也。宜穴又巢，信然。
　　秋七月上辛，大雩。季辛，又雩。季辛，下旬之辛也。言又，重上事。
　　○重，直龍反，又直用反。 
　　[疏]注「季辛」至「上事」。
　　○正義曰：月有三辛，上辛，上旬之辛也。季辛，下旬之辛也。《長歷》推校此年七月已丑朔，上辛，月三日；上辛，二十三日也。不書其日之辰空言辛者，本見旱甚，欲知二雩相去遠近耳，無取于辰，故空書辛也。季辛，又雩，不言大者，言又，見其重上事。上辛是大雩，明季辛亦大雩也。《春秋》旱則修雩，雩而得雨，則書雩，喜雩有益；雩而不得雨，則書旱，以明災成。此書二雩者，上辛雩而得雨，雨少，尋即為旱，故季辛又雩。傳曰，秋書再雩，旱甚也。是言前雩少得雨旱甚，而復雩。故賈云：上辛不注。是也。《公羊傳》曰：「又雩者何？又雩者，非雩也，聚眾以逐季氏也。」公以九月始孫，豈七月巳與季氏戰乎？若使時實不旱，亦不得托雩以聚眾矣。
　　九月己亥，公孫于齊，次于陽州。諱奔，故曰孫，若自孫讓而去位者。陽州，齊、魯竟上邑。未敢直前，故次于竟。
　　○孫音遜，本亦作遜，注及傳同。竟音境，下同。齊侯唁公于野井。濟南祝阿縣東有野井亭。齊侯來唁公，公不敢遠勞，故逆之，往至野井。
　　○唁音彥，吊失國曰唁。 
　　冬十月戊辰，叔孫婼卒。公不與小斂而書日者，公在外，非無恩。
　　○與音預。斂，力驗反。 
　　十有一月己亥，宋公佐卒于曲棘。陳留外黃縣城中有曲棘里，宋地。未同盟而赴以名。十有二月，齊侯取鄆。取鄆以居公也。
　　○鄆音運。 
　　【傳】二十五年春，叔孫婼聘于宋，桐門右師見之。（右師，樂大心，居桐門。）語，卑宋大夫而賤司城氏。（司城，樂氏之大宗也。卑，賤，謂其才德薄。）昭子告其人曰：「右師其亡乎！君子貴其身，而後能及人，是以有禮。（唯禮可以貴身，貴身故尚禮。）今夫子卑其大夫而賤其宗，是賤其身也，（賤人，人亦賤己。）能有禮乎？無禮，必亡。」（為定十年樂大心出奔傳。） 
　　[疏]「君子」至「必亡」。
　　○正義曰：楊子《法言》云：「何以動而見敬？曰敬人。何以動而見侮？曰侮人。然則貴人者，人亦貴之；卑人者，人亦卑之。」此言凡人輕賤其身，則不能以尊貴之道及于他人。若君子能自貴其身者，已先貴人，欲其身之貴，是以須有禮，然後能以尊貴之道及于他人。既尊貴他人，是以有禮。
　　宋公享昭子，賦《新宮》。逸《詩》。 
　　[疏]「賦新宮」。
　　○正義曰：《燕禮》記云：「升歌《鹿鳴》，下管《新宮》。」鄭玄云：「《新宮》，《小雅》逸篇也。」其詩既逸，知是《小雅》篇者，管即笙也。以《燕禮》及《鄉飲酒》升歌、笙歌，同用《小雅》，知《新宮》必是《小雅》。但其詩辭義皆亡，無以知其意也。
　　昭子賦《車轄》。《詩 小雅》。周人思得賢女以配君子。昭子將為季孫迎宋公女，故賦之。
　　○轄，本又作眾４，胡瞎反。將為，于偽反。 
　　[疏]注「詩小」至「賦之」。
　　○正義曰：「周人思得賢女以配君子。」《車眾４》詩序也。杜以下云「逆女」，故知將為季孫迎宋公之女，故賦之。杜必知為逆女而賦者，以《車眾４》之詩論逆女之事。其詩云：「間關車之眾４兮，思眾４季女逝兮。」言間關然設此車眾４，思憶孌然季女，而往迎之。又云：「辰彼碩女，令德來教。」皆論逆女之事。又昭子因聘逆女，巳共宋公平論，故于享禮之時而賦《車轄》，猶如季文子如宋致女還賦《韓奕》之詩，與此正同，又何不可？而劉炫以為昭子賦《車轄》不為逆女，又以《新宮》非昏姻之事而規杜過，然《新宮》既亡焉，知非是親好，苟生異見，于義非也。
　　明日宴，飲酒，樂，宋公使昭子右坐，坐宋公右以相近，言改禮坐。
　　○樂音洛。近，附近之近。禮坐，如字，又才臥反。 
　　[疏]注「坐宋」至「禮坐」。
　　○正義曰：《燕禮》云：「司宮筵賓于戶西東上，小臣設公席于阼階上，西鄉。」是禮坐公西向，賓南向也。宋公使昭子右坐，令在宋公之右。蓋在宋公之北，同西向以相近，言其改禮坐也。
　　語相泣也。樂祁佐，助宴禮。退而告人曰：「今茲君與叔孫其皆死乎！吾聞之：『哀樂可樂而哀。
　　○樂哀，音洛，注及下同。而樂哀，可哀而樂。皆喪心也。』心之精爽，是謂魂魄。魂魄去之，何以能久？」為此冬叔孫、宋公卒傳。
　　○喪，息浪反，下同。 
　　季公若之姊為小邾夫人，平子庶姑，與公若同母，故曰公若姊。 
　　[疏]注「平子」至「若姊」。
　　○正義曰：公若，即平子之叔父也。不言平子之姑，而云公若之姊，明公若是平子庶叔，此姑與公若同母，故曰公若姊也。
　　生宋元夫人，宋元夫人，平子之外姊。生子，以妻季平子。昭子如宋聘，且逆之。平子人臣，而因卿逆，季氏強橫。
　　○妻，七計反。橫，華孟反。公若從，從昭子。
　　○從，才用反，又如字，注同。謂曹氏勿與，魯將逐之。曹氏，宋元夫人。曹氏告公。公告樂祁。樂祁曰：「與之。如是，魯君必出。政在季氏三世矣，文子、武子、平子。 
　　[疏]注「文子、武子、平子」。
　　○正義曰：武子生悼子，悼子生平子，政在季氏，唯云：「三世」不數悼子者，悼子未為卿而卒，不執魯政，故不數也。十二年傳曰：「季悼子之卒也，叔孫昭子以再命為卿。」卿必再命乃得，經書名氏。七年三月經書「叔孫婼如齊蒞盟」，其年十一月季孫宿卒，是悼子先武子而卒，平子以孫繼祖也。
　　魯君喪政四公矣。宣、成、襄、昭。無民而能逞其志者，未之有也，國君是以鎮撫其民。《詩》曰：『人之云亡，心之憂矣。』《詩 大雅》。言無人則憂患至。
　　○逞，敕景反。魯君失民矣，焉得逞其志？靖以待命猶可，動必憂。」為下公孫傳。
　　○焉，于虔反。 
　　夏，會于黃父，謀王室也。王室有子朝亂，謀定之。趙簡子令諸侯之大夫簡子，趙鞅。輸王粟、具戍人，曰：「明年將納王。」納王于王城。子大叔見趙簡子，簡子問揖讓周旋之禮焉。對曰：「是儀也，非禮也。」 
　　[疏]「簡子」至「非禮」。
　　○正義曰：《樂記》云：「簠簋俎豆，制度文章，禮之器也。升降上下，周旋裼襲，禮之文也。」又曰：「鋪筵席，陳尊俎，列籩豆，以升降為禮者，禮之末節也。故有司掌之。」《仲尼燕居》云：子張問禮。子曰：『師，爾以為必鋪几筵，升降酌獻酬酢，然後謂之禮乎？言而履之，禮也。』又五年傳云：「公如晉，自郊勞至于贈賄，禮無違者。」晉侯以為知禮。女叔齊曰：「是儀也，非禮也。」此問揖讓、周旋之禮，又云：「是儀也，非禮也。」凡此諸文，皆言禮與儀異。禮之與儀，非為大異，但所從言之有不同耳。禮是儀之心，儀是禮之貌。本其心，謂之禮，察其貌，謂之儀。行禮必為儀，為儀未是禮。故云儀，非禮也。鄭玄《禮序》云：「禮者，體也，履也。統之于心曰體，踐而行之曰履。」此訓兩釋，良有以也。鄭謂體為禮，履為儀，是其所以禮儀別也。
　　簡子曰：「敢問，何謂禮？」對曰：「吉也聞諸先大夫子產曰：『夫禮，天之經也，經者，道之常。地之義也，義者，利之宜。民之行也。』行者，人所履。。
　　○之行，下孟反，注同。天地之經，而民實則之。則天之明，日月星辰，天之明也。因地之性，高下剛柔，地之性也。 
　　[疏]「夫禮」至「之性」。
　　○正義曰：自「夫禮」至「因地之性」，言禮本法天地也，自生其六氣。至民失其性，言天用氣味、聲色以養人，不得過其度也。是故為禮以下，言聖王制禮以奉天性，不使過其度也。經，常也。義，宜也。夫禮者，天之常道，地之宜利，民之所行也。天地之有常道，人民實法則之。法則天之明道，因循地之恆性，聖人所以制作此禮也。此傳文于天言常，則地亦常也。于地言義，則天亦義也。覆言「天地之經」，明天地皆有常也。天有常明之義，地有常利之義也。覆云「則天之明」，是天以明為常，「因地之性」，則地以性為義。是天以光明為常義，地以剛柔為常義。義謂義理，性謂本性，言天地性義有常，可以為法，故民法之而為禮也。
　　○注「經者，道之常。義者，利之宜」。
　　○正義曰：覆而無外，高而在上，運行不息，日月星辰，溫涼寒暑，皆是天之道也。訓經為常，故言道之常也。載而無棄，物無不殖，山川原隰，剛柔高下，皆是地之利也。訓義為宜，故云利之宜也。杜以今文《孝經》云：「用天之道，分地之利。」故天以道言之，地以利言之。天無形，言其有道理也。地有質，言其有利益也。民之所行，法象天地，象天而為之者，皆是天之常也；象地而為之者，皆是地之宜也，故禮為天之經，地之義也。《孝經》以孝為天之經，地之義者，孝是禮之本，禮為孝之末，本末別名，理實不異，故取法天地，其事同也。
　　○注「行者，人所履」。
　　○正義曰：民謂人也。人稟天地之性而生，動作皆象天地，其踐履謂之為行。但人有賢與不肖，行有過與不及，聖人制為中法，名之曰禮。故禮是民之行也，行者人之所履也。《易》及《爾雅》並訓履為禮，是禮名由踐履而生也。人之本性自然，法象天地，聖人還複法象天地而制禮教之，是禮由天地而來。故仲尼說孝，子產論禮，皆天、地、民三者並言之。
　　○注「日月星辰，天之明也。高下剛柔，地之性也」。
　　○正義曰：則天之明，杜以為日月星辰者，以下傳云「為父子兄弟，昏媾姻亞，以象天明」，若眾星之共北辰，故知天明，日月星也。杜知高下剛柔，地之性者，以下傳云：「為君臣上下，以則地義。」則君高臣下，臣柔君剛，地義則地之性也。傳文上下，其理分明，人法天地，其事多種。杜以天明地義，舉要而言，故不備顯刑罰威獄，溫慈惠和。劉炫責杜不具載其文而規其過，非也。此傳文，天言則、地言因者，民見地有宜利，因取而法效之，因亦則之義也。既言天之經，不可複言地之經，故變文稱義。既言則天之明，不可複言則地之性，故變文言因。因之與則，互相通也，正是變文使相辟耳。
　　生其六氣，謂陰、陽、風、雨、晦、明。用其五行。金、木、水、火、土。氣為五味，酸、咸、辛、苦、甘。發為五色，青、黃、赤、白、黑。發，見也。
　　○見，賢遍反，下解見同。章為五聲。宮、商、角、徵、羽。
　　○徵，張里反。淫則昏亂，民失其性。滋味聲色，過則傷性。 
　　[疏]「生其」至「其性」。
　　○正義曰：此言天用氣味聲色以養人，不得過其度也。因上則天，之下更複本之于天。傳稱天有六氣，此言生其六氣，謂天生之也。用其五行，謂天用之也。上天用此五行以養人，五行之氣，入人之口為五味，發見于目為五色，章徹于耳為五聲。味以養口，色以養目，聲以養耳。此三者，雖復用以養人，人用不得過度，過度則為昏亂，使人失其恆性，故須為禮以節之。
　　○注「金、木、水、火、土」。
　　○正義曰：《洪范》云：「五行：一曰水，二曰火，三曰木，四曰金，五曰土。」孔安國云「皆其生數」。是其以生數為次也。《大禹謨》說六府云：「水、火、金、木、土、谷。」五行之次，與《洪范》異者，以相刻為次也。此注言金、木、水、火、土者，隨便而言之，不以義為次也。五物世所行用，故謂之五行。五者各有材能，傳又謂之五材。此傳所說禮意，意在味、色、聲也。但味、色、聲本于五行而來，五行又是六氣所生，故先言六氣、五行，然後至于味、色、聲也。《釋名》，「五氣于其方各施行」。《白虎通》云「言為天行氣，故謂之五行」。
　　○注「酸、咸、辛、苦、甘」。
　　○正義曰：《洪范》又演五行云：「水曰潤下，火曰炎上，木曰曲直，金曰從革，土爰稼穡。潤下作咸，炎上作苦，曲直作酸，從革作辛，稼穡作甘。」孔安國云「咸，水滷所生；苦，焦氣之味；酸，木實之性；辛，金之氣味；甘味生于百谷」。是言五行之氣為五味。水味咸，火味苦，木味酸，金味辛，土味甘也。五行本性，自有此氣，氣至于人乃為五味，味之為異，入口乃知。言氣氣為五味，謂氣入口，與下章也、發也者，據人知為文。味為性所有，色是形之貌，聲是質之響，色可近視，聲可遠聞，自近以及遠，故以口、目、耳所知味色聲為次也。
　　○注「青黃」至「見也」。
　　○正義曰：五色，五行之色也。木色青，火色赤，土色黃，金色白，水色黑也。木生柯葉則青，金被磨礪則白，土黃，火赤，水黑，則本質自然也。發，見也。謂見于人目，有此五色。
　　○注「宮、商、角、徵、羽」。
　　○正義曰：聲之清濁，差為五等。聖人因其有五，分配五行。其本末由五行而來也。但既配五行，即以五者為五行之聲。土為宮，金為商，木為角，火為徵，水為羽。聲之清濁，入耳乃知，章徹于人為五聲也。此言章為五聲，元年傳云：「徵為五聲。」章徵不同者，據聲之至人，是為章徹；據人之知聲，則為徵驗。是彼此之異言耳。
　　○注「滋味」至「傷性」。
　　○正義曰：《老子》云「五味令人口臭，五色令人目盲，五音令人耳聾」。言其過耽耆之，則有此病。是其過則傷本性也。
　　是故為禮以奉之：制禮以奉其性。為六畜、馬、牛、羊、雞、犬、豕。
　　○畜，許又反，又楮六反。五牲、麋、鹿、紝、狼、兔。
　　○麋，亡悲反。麏，九倫反，本亦作麇。三犧，祭天地宗廟三者謂之犧。以奉五味；為九文、謂山、龍、華、蟲、藻、火、粉米、黼、黻也。華若草華。藻，水草。火，畫火。粉米若白米。黼若斧。黻若兩巳相戾。傳曰：火龍黼黻，昭其文也。
　　○黼音甫。黻音弗。 
　　[疏]「是故」至「五味」。
　　○正義曰：口欲嘗味，目欲視色，耳欲聽聲，人之自然之性也。欲之不巳，則失其性。聖人慮其失性，是故為禮以奉養其性，使不失也。牲犧，祭祀所用，非人所食，而以牲犧奉五味者，禮推人道以事神，神之所享，皆是人食。尊鬼神而異其名耳，故亦為奉五味。
　　○注「馬、牛、羊、雞、犬、豕」。
　　○正義曰：《爾雅 釋畜》，馬、牛、羊、犬、雞五者之名，其豕在《釋獸》之篇。畜，養也。家養謂之畜。野生謂之獸。豕有野豕，故因記之于《釋獸》耳。又《釋畜》之末別釋馬、牛、羊、豕、犬、雞，六者之名其下題曰「六畜」，謂此是也。《周禮 膳夫》云「膳用六牲」，是庖用六牲也。「庖人掌其六畜」，鄭玄云：六牲，馬、牛、羊、豕、犬、雞。「六畜即六牲也。始養之曰畜，將用之曰牲」。是畜牲一也。
　　○注「麋、鹿、紝、狼、兔」。
　　○正義曰：十一年傳曰：「五牲不相為用。」注云：「五牲，牛、羊、豕、犬、雞。」此異彼者，以上文巳言六畜，則五牲非六畜，故別解之。《周禮》，庖人掌共六獸。鄭眾云：「六獸，麋、鹿、熊、麏、野豕、兔。」鄭玄云：「獸人冬獻狼，夏獻麋。又內則無熊，則六畜當有狼，而熊不屬。」今杜解五牲之名，用鄭玄六獸之說，去野豕而以其余當之也。傳稱「牛卜日曰牲」。鄭玄云「將用之曰牲」。此五者實獸也，據其將用祭祀，故名之曰牲。服虔云：五牲、麏、鹿、熊、狼、野豕。
　　○注「祭天」至「之犧」。
　　○正義曰：《尚書 泰誓》武王數紂之罪云：「乃夷居，弗事上帝神祇，遺厥先宗廟弗祀。犧牲粢盛，既于凶盜。」于神祇宗廟之下，總言犧牲。杜雖不見古文，其言闇與之會。是祭天地宗廟之牲，謂之犧也。然則犧亦六畜，而別言之者，《周禮 牧人》：「凡祭祀共其犧牲，以授充人系之。」鄭玄云：「犧牲，毛羽完具也。授充人者，當殊養之。」然則六畜之內，取其毛羽完具，別養以共祭祀者，乃名為犧，故與六畜異言之也。服虔云：三犧，雁、鶩、雉也。
　　○注「謂山」至「文也」。


上一篇　下一篇 