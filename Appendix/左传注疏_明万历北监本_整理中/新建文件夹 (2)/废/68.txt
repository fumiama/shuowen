總目 > 儒藏 > 春秋 > 春秋左傳正義 > 春秋左傳正義068
　　○遒，在由反，又子由反。和之至也。」及子產卒，仲尼聞之，出涕曰：「古之遺愛也。」子產見愛，有古人之遺風。 
　　[疏]「又曰」至「至也」。
　　○正義曰：《詩 商頌 長髮》之篇，述成湯之德也。湯之為政，不大強，不大急，不大剛，不大柔，布行政教，優優然和綏，百種福祿于是聚而歸之。言其和之至也。競，強。《釋言》文也。絿，急。遒，聚。《毛傳》文也。
　　○「及子」至「聞之」。
　　○正義曰：案上，子大叔悔後巳云，仲尼曰善哉！今方言及子產卒，聞之者，上所云，先美子大叔之善法政，用子產生時法也；此出涕，重美子產身之賢，故傳云「及子產卒」，欲顯仲尼美之意也。 



卷五十 昭二十一年，盡二十三年 

　卷五十 昭二十一年，盡二十三年 
　　【經】二十有一年，春，王三月，葬蔡平公。 
　　夏，晉侯使士鞅來聘。晉頃公即位，通嗣君。
　　○頃音傾。 
　　宋華亥、向寧、華定自陳入于宋南里以叛。自外至，故曰入。披其邑，故曰叛。南里，宋城內里名。
　　○披，普彼反。 
　　[疏]注「自外」至「里名」。
　　○正義曰：賈逵云：書入，華貙兄弟作亂召而逆之。是賈以此入從國逆之例也。《釋例》曰：「《春秋》稱『入』，其例有二：施于師旅，則曰弗地；在于復歸，則曰國逆。國逆又以立為例，逆而不立，則非例所及。諸在例外稱入。直自外入內，記事常辭，義無所取，而賈氏皆以為例，如此甚多。」是杜意以賈氏逆之為非，故云「自外至故曰入」以顯異之也。五年傳叔孫昭子數豎牛之罪云：「又披其邑，將以赦罪」，彼注云：「披，析也」。此分析君邑以自屬己，故曰叛也。傳稱「華氏居盧門，以南里叛宋，城舊墉及桑林之門守之」。知此南里是宋城之內里名。
　　秋，七月壬午朔，日有食之。 
　　八月乙亥，叔輒卒。叔弓之子伯張。 
　　冬，蔡侯朱出奔楚。朱為大子則失位，遂微弱，為國人所逐，故以自出為文。 
　　公如晉，至河乃復。晉人辭公，故還。 
　　【傳】二十一年，春，天王將鑄無射，（周景王也。無射，鍾名，律中無射。
　　○鑄，之樹反。射，音亦，注同。中，丁仲反。） 
　　[疏]注「周景」至「無射」。
　　○正義曰：《周語》云，「景王二十一年，將鑄大錢。二十三年，將鑄無射。單穆公曰：『不可。作重幣以絕民資，又鑄大鍾，以鮮其繼。三年之中，而有離民之器二焉，國其危哉！』王弗聽。問之伶州鳩，州鳩對，王又弗聽，卒鑄大鍾」。二十四年，鍾成。二十五年，王崩。孔晁于二十四年注云，昭二十一年如彼文，則此年鑄鍾成之年，而傳云「將鑄無射者」，此為州鳩之言張本。州鳩以未成之時為此言，故此年發傳而言將也。州鳩此下之言，與《周語》州鳩之言全不同者，彼是對王之問，此是自言其事，異時別言，故不同也。《周語》及此皆論鍾事，故云無射，鍾名，其聲于律應無射之管，故以律名名鍾。襄十九年，季武子作林鍾，亦是鍾聲應林鍾之律也。此無射之鍾，在王城鑄之，敬王居洛陽蓋移就之也。秦滅周，其鍾徙于長安，歷漢、魏、晉，常在長安。及劉裕滅姚泓，又移于江東，歷宋、齊、梁、陳，時鍾猶在。東魏使魏收聘梁，收作《聘游賦》云：「珍是淫器，無射高縣」，是也。及開皇九年平陳，又遷于西京，置大常寺，時人悉共見之。至十五年敕毀之。
　　泠州鳩曰：「王其以心疾死乎！伶，樂官。州鳩其名也。
　　○伶，力丁反，字或作泠，非也。夫樂，天子之職也。職，所主也。夫音，樂之輿也；樂因音而行。而鍾，音之器也。音由器以發。天子省風以作樂，省風俗作樂以移之。 
　　[疏]注「省風」至「移之」。
　　○正義曰：《漢書 地理志》曰：「凡民函五常之性，而有剛柔緩急，音聲不同，系水土之風氣，故謂之風；好惡取舍，動靜無常，隨君上之情欲，故謂之俗。」是解風俗之名，但風俗盛衰，隨時隆替，國之將滅，風散俗煩。天子新受命者，省此風俗之敝，乃作樂以移之。《孝經》曰：「移風易俗，莫善于樂。」孔安國云：「風，化也。俗，常也。移大平之化，易衰敝之常也。」《地理志》以風為本，俗為末。「言聖王在上，統理人倫，必移其本，而易其末，此混同天下，一之乎中和，然後王教成」。是說作樂移風之事也。
　　器以鍾之，鍾，聚也。以器聚音。輿以行之。樂須音而行。 
　　[疏]「器以」至「行之」。
　　○正義曰：為上言「鍾，音之器也。」故此云「器以鍾之」，言器以鍾聚其音。又上言「音，樂之輿也」，故此云「輿以行之」。承上語不倫者，亦猶《易 系辭》云：「天尊地卑，乾坤定矣。卑高以陳，貴賤位矣。」隨文便而言耳。
　　小者不窕，窕，細不滿。
　　○窕，他彫反。大者不槬，槬，橫大不入。
　　○槬，戶化反。 
　　[疏]「小者」至「不槬」。
　　○正義曰：言小不至窕，則窕是細之意也。大不至槬，則槬是大之義也。《說文》云：「窕，深肆極也」。由細，故能極于深，是窕為細。不滿，謂不能充滿心也。槬聲近橫，故為橫大。心所不容，故不入心也。下「窕則不咸」，咸如字，本或作感，戶暗反。
　　則和于物，物和則嘉成。嘉樂成也。故和聲入于耳而藏于心，心億則樂。億，安也。
　　○億，于力反。樂音洛。窕則不咸，不充滿入心。
　　○咸，如字；本或作感，戶暗反。槬則不容，心不堪容。心是以感，感實生疾。今鍾槬矣，王心弗堪，其能久乎！為明年天王崩傳。 
　　三月，葬蔡平公。蔡大子朱失位，位在卑。不在適子位，以長幼齒。
　　○適，丁歷反。長，丁丈反。 
　　[疏]注「不在」至「幼齒」。
　　○正義曰：《喪大記》記國君初死之禮云：「既正尸，子坐于東方，卿大夫、父兄、子姓立于東方，有司、庶士哭于堂下北面。」鄭玄云：「正尸者，謂遷尸牖下南首也。子姓，謂眾子孫也。姓之言生也，其男子立于主人後。」彼言子坐東方，謂大子，即鄭所謂主人也。彼初死之時，即別適庶，況其至葬君道成矣。大子失其位，明其不在適子位也。位在卑，是以長幼為齒，蓋處其庶兄之下。
　　大夫送葬者，歸見昭子。昭子問蔡故，以告。昭子嘆曰：「蔡其亡乎！若不亡，是君也必不終。《詩》曰：『不解于位，民之攸塈。』《詩 大雅》。塈，息也。
　　○解，佳賣反。塈，許器反。今蔡侯始即位，而適卑，身將從之。」為蔡侯朱出奔傳。 
　　夏，晉士鞅來聘，叔孫為政。叔孫昭子以三命為國政。季孫欲惡諸晉，憎叔孫在已上位，欲使得罪于晉。
　　○惡，烏路反。使有司以齊鮑國歸費之禮為士鞅。鮑國歸費，在十四年。牢禮各如其命數。魯人失禮，故為鮑國七牢。
　　○費，音祕。故為，于偽反。 
　　[疏]注「鮑國」至「七牢」。
　　○正義曰：十四年傳曰：「司徒老祁、慮癸來歸費，齊侯使鮑文子致之。」是鮑國歸費之事也。杜以《周禮 掌客》云：「上公饔餼九牢，侯伯七牢，子男五牢」，以諸侯牢禮各以其命數，卿大夫來者亦當牢禮如其命數。計鮑國齊卿，不過三命，于法當三牢，而魯人失禮為鮑國七牢也。下云「加四為十一」知本七也。劉炫云：「案《聘禮》，使卿主國待之，饔餼五牢，則臣之牢禮不依命數。鮑國禮當五牢加二牢耳。今知非者，杜以《掌客》諸侯牢禮各依命數，以卿大夫無文，故杜據諸侯言之，不謂卿大夫以下亦依命數，而劉以鄭注《掌客》，爵卿五牢，爵大夫三牢，爵士大牢而規杜，非也。
　　士鞅怒， 
　　[疏]「士鞅怒」。
　　○正義曰：七牢于禮厚矣，而鞅怒者，但陳設為鞅，鞅必不怒，其時魯人報云鮑國之禮，鞅遂怒其輕己。
　　曰：「鮑國之位下，其國小，而使鞅從其牢禮，是卑敝邑也，將復諸寡君。」魯人恐，加四牢焉，為十一牢。言魯不能以禮事大國，且為哀七年吳徵百牢起。
　　○恐，丘勇反，下注同。 
　　宋華費遂生華貙、開多僚、華登。貙為少司馬，多僚為御士，公御士。
　　○貙，敕俱反。少，詩照反。與貙相惡，乃譖諸公曰：「貙將納亡人。」亡人華亥等。
　　○惡，如字，又烏路反。亟言之。公曰：「司馬以吾故，亡其良子。司馬謂費遂，為大司馬。良子，謂華登。
　　○亟，欺冀反。 
　　[疏]「亟言之」。
　　○正義曰：服虔云：亟，疾也。疾言之欲使信，則服虔讀為亟也，或當為亟，亟數也，數言之。
　　死亡有命，吾不可以再亡之。」對曰：「君若愛司馬，則如亡。言若愛大司馬，則當亡走失國。死如可逃，何遠之有？」言亡可以逃死，勿慮其遠，以恐動公。公懼，使侍人召司馬之侍人宜僚，飲之酒，而使告司馬。告司馬，使逐貙。
　　○飲，于鴆反，下同。司馬嘆曰：「必多僚也。吾有讒子，而弗能殺，吾又不死。抑君有命，可若何？」乃與公謀逐華貙，將使田孟諸而遣之。 
　　[疏]「抑君有命可若何」。
　　○正義曰：抑，語助。若，如也。言吾有讒子，謂多僚也。雖知其讒，既不能殺多僚，華貙雖杜，為君有逐貙之命，可如何？言無如之何。遂謀逐之。
　　公飲之酒，厚酬之。酬酒幣。賜及從者。司馬亦如之。亦如公賜。
　　○從，才用反。張匄尤之，張匄，華貙臣。尤，怪賜之厚。
　　○匄，古害反，本亦作丐。曰：「必有故。」使子皮承宜僚以劍而訊之。子皮，華貙。訊，問也。
　　○訊音信。宜僚儘以告。告欲因田以遣之。張匄欲殺多僚，子皮曰：「司馬老矣，登之謂甚，言登亡，傷司馬心巳甚。吾又重之，不如亡也。」五月丙申，子皮將見司馬而行，則遇多僚御司馬而朝。張匄不勝其怒，遂與子皮、臼任、鄭翩殺多僚，任、翩亦貙家臣。
　　○重，直用反。見，賢遍反。勝音升。任音壬。翩音篇。劫司馬以叛，而召亡人。壬寅，華、向入。樂大心、豐愆、華牼御諸橫。梁國睢陽縣南有橫亭。
　　○愆，起虔反，本或作衍。睢音雖。華氏居盧門，以南里叛。盧門，宋東城南門。六月庚午，宋城舊鄘及桑林之門而守之。舊鄘，故城也。桑林，城門名。
　　○鄘音容，本或作墉。
　　○秋七月壬午朔，日有食之。公問于梓慎曰：「是何物也？禍福何為？」物，事也。對曰：「二至二分，二至，冬至、夏至。二分，春分、秋分。日有食之，不為災。日月之行也，分，同道也；至相過也。二分日夜等，故言同道。二至長短極，故相過。 
　　[疏]「分同」至「過也」。
　　○正義曰：日月之行，交則相食，自然之理。但日為君象，月為臣象，陰既侵陽，如臣掩君，聖人因之設教，制為輕重。以夏之四月純陽之月，時陽極盛，陰氣未作，正當陽盛之時，不宜為弱陰所侵，以為大忌，此月日食災最重也。余非陽盛之月，為災稍輕。至于分至之月，日食即不為災。又解不為災之意，以二分晝夜等，似其同一道，二至長短極，並行則相過，以為理必相侵，故言不為災。劉炫云：此皆假其事，以為等差，其實災之大小不如此也。且說云，「十月之交，朔月辛卯，日有食之，亦孔之丑」。先儒以為周之十月夏之八月，秋分之月也，而甚可丑惡。七年，四月甲辰朔日食，春分之月也，而云「魯、衛惡之。衛大，魯小」。安在乎二分之食不為災？足明此是先賢寓言，非實事也。
　　○注「二分」至「相過」。
　　○正義曰：日之行天，一日一周，月之行天，二十九日有余。巳得一周，日月異道，互相交錯。月之一周必半在日道里，從外而入內也。半在日道，表從內而出外也，或六入七出，或七入六出，凡十三出入而與日一會，歷家謂之交道。通而計之，一百七十三日有余而有一交。交在望前，朔則日食，望則月食。交在望後，望則月食，後月朔則日食，此自然之常數也。交數滿則相過，非二至乃相過也。傳之所言以二分日夜等者，春分之時，朔則日在婁，望則月在角。秋分之時，朔則日在角，望則月在婁。婁角是天之中道，日月俱從中道，故晝夜等，似有體敵之理，月可敵日。冬至之時，朔則日在斗，望則月在井。夏至之時，朔則日在井，望則月在斗。斗、井南北，晝夜長短之極，似若月之極長，可以掩日然。故云「至相過」，謂絕相縣殊也。此至唯冬至耳，言二至者，全句以成文，此皆假托以為言也。以日者，天之大明，人君之象，不可虧損，故于正陽之月，未法為重，于分至之月，其害為輕，于余月之食，其災為水。假之以垂訓，非實事也。
　　其他月則為災，陽不克也，故常為水。」陰侵陽，是陽不勝陰。 
　　[疏]「其他」至「為水」。
　　○正義曰：其他月，非分至之月則為災。日食是陰侵陽，是陽不勝也，故日食常為水災。莊二十五年六月日食，秋大水。此二十四年五月日食，梓慎曰「將水」。昭子曰「旱也」。其年「八月，大雩，旱也」，則亦不是常為水也。又七年四月甲辰朔日食。春分之月而云「魯衛惡之」。常水之言，既無其驗，足知是賢聖假托日食以為戒耳。
　　于是叔輒哭日食。意在于憂災。昭子曰：「子叔將死，非所哭也。」八月，叔輒卒。 
　　冬十月，華登以吳師救華氏。登前年奔吳。齊烏枝鳴戍宋。烏枝鳴，齊大夫。廚人濮曰：濮，宋廚邑大夫。
　　○廚，直誅反。濮音卜。「軍志有之：『先人有奪人之心，後人有待其衰。』盍及其勞且未定也伐諸！若入而固，則華氏眾矣，悔無及也。」從之。丙寅，齊師、宋師敗吳師于鴻口，梁國睢陽縣東有鴻口亭。
　　○先，悉薦反，後，戶豆反。盍，戶臘反。獲其二帥公子苦雂、偃州員。二帥，吳大夫。
　　○帥，色類反，注同。雂，古含反。員音云，又音圓。華登帥其余，吳余師。以敗宋師公欲出，出奔。廚人濮曰：「吾小人，可藉死，可藉使死難。
　　○難，乃旦反。而不能送亡，君請待之。」請君待復戰，決勝負。
　　○而不能送亡君，絕句。複，扶又反，下文復即之同。 
　　[疏]「而不能送亡君」。
　　○正義曰：服虔以君上屬，孫毓以君下屬。柱注不明，亦似上屬。
　　乃徇曰：「楊徽者公徒也。」徽，識也。
　　○徇，似俊反。徽，許歸反；《說文》作眾３。識，本又作幟，申志反，又音昌志反，一音式。 
　　[疏]注「徽識也」。
　　○正義曰：《禮記 大傳》云：「聖人南面而治天下，必改正朔，殊徽號。」鄭玄云：「徽號，旌旗之名也。」《周禮 大司馬》云，「中夏教茇舍，辨號名之用。帥以門名，縣鄙各以其名，家以號名，鄉以州名，野以邑名，百官各象其事，以辨軍之夜事」。鄭玄云：「號名者，徽識所以相別也。鄉遂之屬謂之名，家之屬謂之號，百官之屬謂之事。在國以表朝位，在軍又象其制而為之被之，以備死事。帥謂軍將及師、帥旅帥至五長也。以門名者，所被徽識如其在門所樹者。凡此言以也，象也，皆謂其制同耳。縣鄙謂縣正、鄙師至鄰長也；家謂食采地者之臣也；鄉以州名，亦謂州長至比長也；野謂公邑大夫；百官，以其職從王者。此六者皆書其官與名氏焉。夜事，戒夜守之事也。草止者，慎于夜，于是主別其部職。」如鄭此言，則徽識制如旌旗，書其所任之官與姓名于上，被之于背，以備其死，知是誰之尸也。《士喪禮》云：「為銘各以其物，亡則以緇長半幅，赬末，長終幅，廣二寸。書銘于末曰：『某氏某之柩。』」今之銘旌旗幡也。此生之徽識，如死之銘旌，其制之大小，蓋亦如銘旌也。書其官名即今之軍記。令其各自揚徽，欲知其助公多少。如《漢書》絳侯之令軍人云：「為劉氏者左袒。」
　　眾從之。公自楊門見之，見國人皆楊徽。睢陽正東門名揚門。下而巡之，曰：「國亡君死，二三子之恥也，豈專孤之罪也？」齊烏枝鳴曰：「用少莫如齊致死，齊致死莫如去備。備，長兵也。
　　○去，起呂反。彼多兵矣，請皆用劍。」從之。華氏北，復即之。北敗走。廚人濮以裳裹首，而荷以走，曰：「得華登矣！」遂敗華氏于新里。新里，華氏所取邑。
　　○裹音果。荷，何可反，又音何。翟僂新居于新里，既戰，說甲于公而歸。居華氏地而助公戰。
　　○僂音力主反。說，他活反，下注同。華妵居于公里，亦如之。妵，華氏族，故助華氏，亦如僂新說甲歸。傳言古之為軍，不呰小忿。
　　○妵，他口反，下注同。呰，本又作訾，才斯反，又音紫。十一月癸未，公子城以晉師至。城以前年奔晉，今還救宋。曹翰胡曹大夫。
　　○翰音寒，又戶曰反。會晉荀吳、中行穆子。
　　○行，戶郎反。齊苑何忌、齊大夫。衛公子朝前年出奔晉，今還衛。救宋。丙戌，與華氏戰于赭丘。赭丘，宋地。
　　○赭音者，丘，又作亞，同。鄭翩原為鸛，其御原為鵝。鄭翩，華氏黨。鸛、鵝皆陳名。
　　○鸛，古喚反。鵝，五多反。陳，直覲反。子祿御公子城，莊堇為右。子祿，向宜。
　　○莊堇，音謹，本或作莊堇父。乾焠御呂封人華豹，張匄為右。呂封人華豹，華氏黨。
　　○犨，尺由反。 
　　[疏]「呂封人華豹」。
　　○正義曰：呂邑封人，官名。豹，即下文華豹是也。本或豹上有華，王肅、董遇並云「呂封人華豹」。《釋例 譜》：「一人再見，名字不同，皆兩載之。宋雜人內有呂封人豹、華豹，為一人。知此本無華也，今定本有華。」
　　相遇，城還。華豹曰：「城也！城怒，而反之。怒其呼巳，反還戰。將注，豹則關矣。注，傅矢。關，引弓。
　　○注，之樹反。關，烏環反，本又作彎，同，下同。傅音附。曰：「平公之靈，尚輔相余！」平公，公子城之父。
　　○相，息亮反。豹射，出其間。出子城、子祿之間。
　　○射，食亦反，又音食夜反，下及注皆同。將注，則又關矣。曰：「不狎，鄙。」狎，更也。
　　○更音庚。 
　　[疏]「不狎鄙」。
　　○正義曰：服虔云：狎，更也。子城謂華豹曰：不更射為鄙。一曰城言：「我不狎習，故鄙。」然則豹巳關矣，何慮不射？公子城何當屬之云「不更射為鄙」？城方與豹相射，此非謙讓之所，又何須自言「不習為鄙」？服之二說皆非。杜亦訓狎為更，言更遞也。城謂豹，女頻射我，不使我得更遞，是為鄙也。豹服此言，故抽矢而止。此豹亦不達軍之戰禮也。
　　抽矢，豹上不射。城射之，殪。豹死。
　　○殪，一計反。張匄抽殳而下，殳長丈二，在車邊。
　　○殳音殊。長，直亮反，又如字。射之，折股。扶伏而擊之，折軫。折城車軫。
　　○折，之設反，下及注同。扶、伏並如字；上又音蒲，下又蒲北反；本或作匍匐，同。又射之，死。匄死。乾犨請一矢，求死。城曰：「余言汝于君。」欲活之。
　　○女音汝。對曰：「不死伍乘，軍之大刑也。同乘共伍當皆死。
　　○乘，繩証反，注及下同。乾刑而從子，君焉用之？子速諸！」乃射之，殪。犨又死。
　　○焉，于虔反。大敗華氏，圍諸南里。華亥搏膺而呼，見華貙，曰：「吾為欒氏矣！」晉欒盈還入，作亂而死，事在襄二十三年。
　　○搏音博。呼，好故反。貙曰：「子無我迋，不幸而後亡。」迋，恐也。
　　○迋，求枉反。恐，丘勇反。使華登如楚乞師，華貙以車十五乘、徒七十人犯師而出，犯公師出送華登。食于睢上，哭而送之，乃復入。入南里。
　　○睢音雖。複，扶又反。楚薳越帥師將逆華氏，大宰犯諫曰：「諸侯唯宋事其君，今又爭國，釋君而臣是助，無乃不可乎！」王曰：「而告我也後，既許之矣。」為明年華向出奔楚傳。
　　○薳，于委反。 
　　[疏]「諸侯唯宋事其君」。
　　○正義曰：言諸侯之內，唯宋之臣民善事其君，古以前未嘗有叛逆者也。俗本或無其字，若無其字，則是唯宋事楚，檢于時宋國不屬楚也。
　　○「王曰而告我也後」。
　　○正義曰：謂大宰犯諫，在華登出師之後。
　　蔡侯朱出奔楚。費無極取曠于東國。東國，隱大子之子，平侯廬之弟，朱叔父也。而謂蔡人曰：「朱不用命于楚，君王將立東國。若不先從王欲，楚必圍蔡。」蔡人懼，出朱而立東國。朱愬于楚，楚子將討蔡。無極曰：「平侯與楚有盟，故封。盟于鄧，依陳、蔡人以國。
　　○愬音素。其子有二心，故廢之。子謂朱也。靈王殺隱大子，其子與君同惡，德君必甚。 
　　[疏]「德君必甚」。
　　○正義曰：荷恩謂之德，言荷君恩必甚也。
　　又使立之，不亦可乎！且廢置在君，蔡無他矣。」言權在楚，則蔡無他心。 
　　公如晉，及河。鼓叛晉，叛晉屬鮮虞。晉將伐鮮虞，故辭公。將有軍事，無暇于待賓，且懼洩軍謀。
　　○洩，息列反，又以制反。 
　　【經】二十有二年，春，齊侯伐莒。 
　　宋華亥、向寧、華定自宋南里出奔楚。言自南里，別從國去。
　　○別，彼列反。 
　　大蒐于昌間。無傳。
　　○蒐，所求反。間，如字。 
　　夏四月乙丑，天王崩。六月，叔鞅如京師，葬景王。叔鞅，叔弓子。三月而葬，亂故速。
　　○鞅，于丈反。王室亂。承叔鞅言而書之，未知誰是，故但曰亂。 
　　[疏]注「承叔」至「曰亂」。
　　○正義曰：傳曰：「叔鞅至自京師，言王室之亂。」是魯史承叔鞅之言而書之也。閔馬父聞叔鞅之言，乃遙度其事云「子朝必不克」。是未知誰是誰非也。故史但書曰「亂」，不言某人某人為亂。魯史書事，必待告乃書，傳聞行言不書之。此承叔鞅之言即書策者，魯是周之宗國，既聞王室之亂，義當釋位救之。魯聞周亂，所憂在已，承言既書，見魯之憂王室也。《公羊傳》曰：「何言乎王室亂？言不及外也。」其意言兄弟爭位，室內自亂。其亂不及外國，故指言王室也。
　　劉子、單子以王猛居于皇。河南鞏縣西南有黃亭。辟子朝難出居皇。王猛書名，未即位。
　　○單音善。鞏，九勇反。難，乃旦反。 
　　[疏]注「辟子」至「即位」。
　　○正義曰：傳曰，「鞏簡公敗績于京，甘平公亦敗焉。單子欲告急于晉，以王如平時，遂如圃車，次于皇」。是辟子朝之難出居皇也。王人以在皇告，故書皇也。景王既葬，猛當成君，仍書名者，王室大亂，未得以禮即位故也。如莒展弒君而立，未會諸侯，元年書「莒展輿出奔吳」。鄭忽嗣父而立，鄭人賤之不以為君，桓十一年書「鄭忽出奔衛」。然則未成君者，法當書名。此王猛雖未即位，異于諸侯，故稱王而以名系之。劉炫云：以王當國，亦如莒展以名系國也。
　　秋，劉子、單子以王猛入于王城。王城，郟鄏，今河南縣。晉助猛，故得還王都。
　　○郟，古洽反。鄏音辱。 
　　冬十月，王子猛卒。未即位，故不言崩。 
　　[疏]注「未即」至「言崩」。
　　○正義曰：未即位不成為王，故不言崩也。書「王子猛卒」者，未成為君，系父言之，故稱子，猶魯之子般、子野卒。
　　十有二月癸酉朔，日有食之。無傳。此月有庚戌。又以《長歷》推校前後，當為癸卯朔，書癸酉，誤。 
　　[疏]注「此月云云」。
　　○正義曰：案傳十二月庚戌，晉籍談云云，庚戌上去癸酉三十七日，若此月癸酉朔，其不得有庚戌也。又傳十二月下有閏月，晉箕遺云云，又云辛丑伐京。辛丑是壬寅之前日也。二十三年傳曰：「正月壬寅朔，二師圍郊。」則辛丑是閏月之晦日也。又計明年正月之朔，與今年十二月朔，中有一閏，相去當為五十九日。此年十二月當為癸卯朔，經書癸酉，明是誤也。故言《長歷》推校，十一月小，甲戌朔。傳有乙酉十二日也，又有已丑十六日也，十二月大，癸卯朔，傳有庚戌八日也。閏月小，癸酉朔，傳有閏月，辛丑二十九日也。明年正月壬寅朔，則上下符合矣。
　　【傳】二十二年，春，王二月，甲子，齊北郭啟帥師伐莒。（啟，齊大夫。
　　○北郭佐之後。）莒子將戰，苑羊牧之諫（牧之，莒大夫。
　　○苑，于元反。牧之，州牧之牧。）曰：「齊帥賤，其求不多，不如下之，大國不可怒也。」弗聽，敗齊師于壽余。（莒地。
　　○帥，所類反。下之，遐嫁反。）齊侯伐莒，（怒敗。）莒子行成。司馬灶如莒蒞盟。（灶，齊大夫。）莒子如齊蒞盟，盟于稷門之外。（稷門，齊地門也。）莒于是乎大惡其君。（為明年莒子來奔傳。
　　○惡，烏路反。） 
　　楚薳越使告于宋曰：「寡君聞君有不令之臣為君憂，無寧以為宗羞，無寧，寧也。言華氏為宋宗廟之羞恥。寡君請受而戮之。」對曰：「孤不佞，不能媚于父兄，華、向，公族也，故稱父兄。以為君憂，拜命之辱。抑君臣日戰，君曰『余必臣是助』，亦唯命。人有言曰：『唯亂門之無過。』君若惠保敝邑，無亢不衷，以獎亂人，孤之望也。唯君圖之！」楚人患之。患宋以義距之。
　　○過，音古禾反。亢，苦浪反。衷音忠。 
　　[疏]「無亢」至「亂人」。
　　○正義曰：亢，高也。衷，善也。獎，勸也。無高貴不善之事，以勸亂人為惡也。《易》曰：「亢龍有悔。」言其位高也。
　　諸侯之戍謀曰：「若華氏知困而致死，楚恥無功而疾戰，非吾利也。不如出之，以為楚功，其亦能無為也巳。言華氏不能復為宋患。
　　○複，扶又反，下復欲同。 
　　[疏]「若華」至「也巳」。
　　○正義曰：若華氏知困而致死戰，或敗諸侯之師也；楚恥無功而疾戰，戰勝則楚獨有功。二者並非吾諸侯之利也。聞楚師將至，華氏即出，亦是楚之功也。不如出之以為楚功，其此華氏亦無所能為也巳，言雖放令出，亦不復能為宋害。言宋人慮更為害，決欲取殺之，故諸侯之戍，固請出之。宋人乃從之。
　　救宋而除其害，又何求？」乃固請出之，宋人從之。已巳，宋華亥、向寧、華定、華貙、華登、皇奄傷、省臧、士平出奔楚。華貙巳下五子不書，非卿。
　　○省，悉井反，又所景反。臧，子郎反。宋公使公孫忌為大司馬，代華費遂。邊工卩為大司徒，工卩，平公曾孫，代華定。
　　○工卩，五郎反。樂祁為司馬，祁，子罕孫樂祁犁。
　　○犁，力私反，又力兮反。仲幾為左師，幾，仲左孫，代向寧。
　　○幾音基。樂大心為右師，代華亥。樂輓為大司寇，輓，子罕孫。
　　○輓音晚。以靖國人。終梓慎之言，三年而後弭。
　　○弭，彌氏反。 
　　王子朝、賓起有寵于景王，子朝，景王之長庶子。賓起，子朝之傳。
　　○朝，如字。凡人名字，皆張遙反。或云，朝錯是王子朝之後。又音潮。案錯姓亦有兩音。長，丁丈反。王與賓孟說之，欲立之。孟即起也。王語賓孟，欲立子朝為太子。
　　○說，如字，又音悅。語，魚據反。 
　　[疏]「王子」至「立之」。
　　○正義曰：賈逵云：「賓孟，子朝之傅也。王愛子朝，因愛其傅，故朝、起並有寵于景王也。與賓孟並談，說之，欲立朝為大子。」《周語》云，「景王欲殺下門子」，乃云「賓孟適郊，見雄雞」。賈逵云：「下門子，周大夫，王猛之傅也。景王欲立朝，故先殺猛傅。」然則王與賓孟言，說，既欲立朝，乃殺猛傅，議久不決，故賓孟假雄雞斷尾以勸之。
　　○注「子朝」至「之傅」。
　　○正義曰：二十六年傳，子朝使告于諸侯，云單劉臡私立少。知朝年長于猛也。賓孟欲立子朝，明是子朝之傅。
　　劉獻公之庶子伯蚠事單穆公，獻公，劉摯。伯蚠，劉狄。穆公，單旗。
　　○蚠，扶粉反，一音扶云反。摯音至，下同。惡賓孟之為人也，原殺之；又惡王子朝之言，以為亂，原去之。子朝有欲位之言，故劉蚠惡之。
　　○惡，鳥路反。去，起呂反。有欲位之言，一木位作立。 
　　[疏]「劉獻」至「去之」。
　　○正義曰：伯蚠是果決有知謀者也，原得殺賓孟。去子朝所以彊單子之心，故劉子亦與同志，共立子猛也。于賓孟云「原殺之」，于子朝云「願去之」者，朝是王之寵子，王在，不可專殺，原逐去而已。獻，諡法「知質有聖曰獻」。
　　賓孟適郊，見雄雞自斷其尾。問之，侍者曰：「自憚其犧也。」畏其為犧牲奉宗廟，故自殘毀。
　　○斷，丁管反。憚，待旦反。犧，許宜反。遽歸告王，且曰：「雞其憚為人用乎！人異于是。雞犧雖見寵飾，然卒當見殺。若人見寵飾，則當貴盛，故言異于雞。
　　○遽，其據反。犧者實用人，人犧實難，已犧何害？」言設使寵人如寵犧，則不宜假人以招禍難。使犧在已，則無患害。已喻子朝，欲使王早寵異之。
　　○難，乃旦反。 
　　[疏]「害孟」至「何害」。
　　○正義曰：《說文》云：「犧，宗廟之牲也」。《曲禮》云「天子以犧牛」。鄭玄云：「犧，純毛也。」《周禮》：「牧人掌牧六牲，以共祭祀之牲牷。」鄭玄云：「六牲謂牛、馬、羊、豕、犬、雞。牷，體完具也。」又曰：「祭祀共犧牲，以授充人系之。」鄭玄云：「犧牲，毛羽完具也。授充人者，當殊養之。」然則祭祀之牲，選其毛羽完具者養之，以為犧。犧者，寵養祭牲之名。賓孟感雞以毛羽牷具，恐其被養為犧，故自斷其尾，殘毀其形。賓孟怪而問之，侍者曰「自憚其犧」。言此雞難畏其被寵養也。賓孟因此感悟疾歸，以難事告王。且又言曰，雞其憚畏為人用乎！人則異于是雞矣！雞被寵飾，終當見殺，人被寵飾，則當貴盛，此其所以異于雞也。犧者，寵牲之名，因以犧喻寵子，即名寵子為犧。言寵愛為犧者，依法用牲。今寵愛為犧者，乃實用人。言犧當用純德之人，猶如祭犧，當用純色之牲也。他人之有純德，寵之如犧，後實招禍難矣。己子之有純德，寵之如犧，有何害也？但人有親疏，若疏人被寵愛為犧，實為禍難；若已家親屬寵愛如犧，有何患害？他人謂子猛，親屬謂子朝也。「犧者實用人」，上人是對牲為稱，普據凡人也；「人犧實難」，此下人據疏外之人，人字雖同，上下人意異。
　　○注「雞犧雖見寵飾」。
　　○正義曰：犧者，系養之名耳。言寵飾者，當養之時，必為之服飾以異之，如今之系五采也。《史記》稱，楚王欲以莊周為國相，謂使者曰：「郊祭犧牛，養之數歲，衣以文繡，牽入大廟。是時欲為狐豚，豈可得乎？」是亦飾之事。
　　○注「言設」至「異之」。
　　○正義曰：賓孟言「人犧實難」，假疏人以為說。人為疏姓之人，寵養疏人，擅權害主，故言設使寵人如寵犧，則不宜假人以招禍難，假借他人以權，或將反來害己。子猛雖亦王子，不得王寵，與他人無異。使犧在已家，則無害，已喻子朝。子朝是已之子，欲使王早寵異之，如寵犧也。
　　王弗應十五年大子壽卒，王立子猛。後復欲立子朝而未定，賓孟感雞，盛稱子朝，王心許之，故不應。
　　○應，應對之應，注同。 
　　[疏]注「十五」至「不應」。
　　○正義曰：賈逵以為大子壽卒，景王不立適子。鄭玄以為壽卒，王命猛代之，後欲廢猛立朝耳。服虔以賈為然。杜今從鄭說者，二十六年傳閔子馬云：「子朝于景之命」，則景有命矣。若不命猛，更命誰乎？若子朝、子猛並未有命，俱是庶子，朝年又長，于次當立，自求為嗣宜矣，劉蚠何以惡其為亂而欲去之？若俱未被立，王意不偏，群臣無黨，王命為嗣，則莫敢不從，何須將殺單劉以立朝也！杜以此知大子壽卒，王立子猛為適，其後復欲立子朝，而王意未定，賓孟感雞自毀，因此盛稱子朝之美。王心許賓孟，故不應，慮其洩言也。
　　夏四月，王田北山，使公卿皆從，將殺單子、劉子。北山，洛北芒也。王知單、劉不欲立子朝，欲因田獵先殺之。
　　○從，才用反。芒音亡。王有心疾，乙丑，崩于榮錡氏。四月十九日。河南鞏縣西有榮錡澗。
　　○錡，魚綺反。澗，古晏反。 
　　[疏]注「四月十九日」。正義曰：此于乙丑之下言四月十九日，戊辰之下言二十二日，顯言此二日者，此年之傳其日最多，經之與傳又時月多錯。故此顯言二日，欲令自此以下依次推之易驗耳。
　　戊辰，劉子摯卒，二十二日。無子，單子立劉蚠。蚠事單子故。五月庚辰，見王，見王猛。
　　○見，賢遍反，注同。遂攻賓起，殺之。黨子朝故。盟群王子于單氏。王子猛次正，故單、劉立之。懼諸王子或黨子朝，故盟之。 
　　[疏]注「王子猛次正」。
　　○正義曰：猛、朝俱是王子，單、劉必欲立猛，明猛是次正當立，故也。《公羊》多有次正之語，杜取為說。猛為次正，不知其本蓋是大子壽之母弟，或是穆後姪娣之子，或母貴也。
　　晉之取鼓也，在十五年。既獻而反鼓子焉。獻于廟。又叛于鮮虞。叛晉屬鮮虞。六月，荀吳略東陽，略，行也。東陽，晉之山東邑，魏郡廣平以北。
　　○行，下孟反。使師偽糴者負甲以息于昔陽之門外，昔陽，故肥子所都。
　　○糴音狄。遂襲鼓，滅之，以鼓子鳶鞮歸，使涉佗守之。守鼓之地。涉佗，晉大夫。
　　○鳶，悅全反。鞮，丁兮反。佗，徒多反。守，手又反，又如字。丁巳，葬景王。王子朝因舊官、百工之喪職秩者與靈、景之族以作亂。百工，百官也。靈王、景王之子孫。
　　○喪，息浪反，下注群喪同。帥郊、要、餞之甲，三邑，周地。
　　○要，一遙反。餞，賤淺反。以逐劉子。逐伯蚠。壬戌，劉子奔揚。揚，周邑。單子逆悼王于莊宮以歸。悼王，子猛也。王子還夜取王以如莊宮。王子還，子朝黨也。不欲使單子得王猛，故取之。癸亥，單子出。失王，故出奔。王子還與召莊公謀，莊公，召伯奐，子朝黨也。
　　○召，上照反。奐音喚。曰：「不殺單旗，不捷。旗，單子也。
　　○旗音其。捷，才接反。與之重盟，必來。背盟而克者多矣。」從之。從還謀也。
　　○背，音佩，下注同。樊頃子曰：「非言也，必不克。」頃子，樊齊、單、劉黨。
　　○頃音傾，本或作須字。 
　　[疏]注「頃子」至「劉黨」。
　　○正義曰：此下二十三年「單子、劉子、樊齊以王如劉」，故知是單、劉黨也。
　　遂奉王以追單子，王子還奉王。及領，大盟而復。領，周地。欲重盟，令單子、劉子復歸。
　　○令，力呈反。殺摯荒以說。委罪于荒。
　　○說，如字，又音悅。劉子如劉，歸其采邑。單子亡。乙丑，奔于平畤。平畤，周地。知王子還欲背盟，故亡走。
　　○奔于平畤，一本作于平畤，音止，又音市，下同。本或作平壽，誤。 
　　[疏]「及領」至「平畤」。
　　○正義曰：此上言「子還夜取王以如莊宮」，遂與召莊謀殺單旗，與之重盟，必來，來而殺之。王子還遂奉王追單子及領，遂與重盟而還。殺摯荒者，為前取王如莊宮，令單子失王而出奔，更殺摯荒以解說此事。單子覺還欲背，又奔平畤。
　　群王子追之，單子殺還、姑、發、弱、鬷、延、定、稠，八子，靈、景之族，因戰而殺之。
　　○鬷，子工反。稠，直由反。 
　　[疏]注「八子靈景之族」。
　　○正義曰：以上言「王子還」，此八人還居其首，還既稱王子，明八子皆王子也，故知靈景之族。
　　子朝奔京。其黨死故。丙寅，伐之。單子伐京。京人奔山。劉子入于王城。子朝奔京，故得入。辛未，鞏簡公敗績于京。乙亥，甘平公亦敗焉。甘、鞏二公，周卿士，皆為子朝所敗。
　　○鞏，九勇反。 
　　[疏]「簡公、平公」。
　　○正義曰：諡法，「一意不懈曰簡。布綱持紀曰平」。
　　○注「皆為子朝所敗」。
　　○正義曰：知為子朝所敗者，以傳云「敗績于京」，故知是敬王黨，為子朝所敗也。
　　叔鞅至自京師，葬景王還。言王室之亂也。經所以書。閔馬父曰：「子朝必不克。其所與者，天所廢也。」閔馬父，閔子馬，魯大夫。天所廢，謂群喪職秩者。單子欲告急于晉。秋七月戊寅，以王如平畤，遂如圃車，次于皇。出次以示急。戊寅，七月三日，經書六月，誤也。
　　○圃音補。 
　　[疏]注「戊寅」至「月誤」。
　　○正義曰：傳言「七月戊寅」，杜以《長歷》推校之，戊寅是七月三日，明傳是也。經書「王猛居皇」乃在六月下。知經六月誤也。
　　劉子如劉。單子使王子處守于王城。王子處，子猛黨。守王城，距子朝。盟百工于平宮。平宮，平王廟。辛卯，鄩肸伐皇。鄩肸，子朝黨。
　　○鄩音尋。肸，許乙反。大敗，獲鄩肸。壬辰，焚諸王城之市。焚鄩肸。八月，辛酉，司徒丑以王師敗績于前城。丑，悼王司徒。前城，子朝所得邑。百工叛。司徒丑敗故。己巳，伐單氏之宮，敗焉。百工伐單氏，為單氏所敗。 
　　[疏]注「百工」至「所敗」。
　　○正義曰：知單氏所敗者，以上云「伐單氏」，下云「反伐之」，是單氏反伐百工也。若單氏被敗，焉能反伐百工。
　　庚午，反伐之。單氏反伐百工。辛未伐東圉。百工所在。洛陽東南有圉鄉。
　　○圉，魚呂反。冬十月丁巳，晉籍談、荀躒帥九州之戎九州戎，陸渾戎，十七年滅，屬晉。州，鄉屬也，五州為鄉。
　　○躒，力狄反。及焦、瑕、溫、原之師，焦、瑕、溫、原，晉四邑。以納王于王城。丁巳在十月，經書秋誤。 
　　[疏]注「丁巳」至「秋誤」。
　　○正義曰：傳言「冬十月丁巳」，杜以《長歷》推之，丁巳是十月十四日。經書此事在秋，其下乃有冬，知經誤。
　　庚申，單子、劉蚠以王師敗績于郊，為子朝之黨所敗。前城人敗陸渾于社。前城，子朝眾。社，周地。
　　○社，市者反，本或作杜，下皆同。十一月乙酉，王子猛卒。乙酉在十一月，經書十月，誤。雖未即位，周人諡曰悼王。 
　　[疏]注「乙酉」至「悼王」。
　　○正義曰：傳言「十一月乙酉」，杜以《長歷》推校之，乙酉是十一月十二日。知經書十月誤也。上云「單子逆悼王于莊宮」，悼王即猛也。經書為卒，傳言其諡，故解之，雖未即位，周人諡曰悼王。敬王，猛之母弟，敬王位定，乃追諡之。
　　不成喪也。釋所以不稱王崩。己丑，敬王即位。敬王，王子猛母弟王子匄。
　　○匄，故害反。 
　　[疏]注「敬王」至「子匄」。
　　○正義曰：敬王名匄，《本紀》文也。《本紀》不言敬王是猛之母弟，先儒相傳說耳。諡法：「夙夜共事曰敬。」
　　館于子旅氏。子旅，周大夫。 
　　十二月庚戌，晉籍談、荀躒、賈辛、司馬督司馬烏。
　　○督音篤。帥師軍于陰，籍談所軍。于侯氏，荀躒所軍。于谿泉，賈辛所軍。鞏縣西南有明谿泉。次于社。司馬督所次。王師軍于泛，于解，次于任人。王師分在三邑。洛陽西南有大解小解。
　　○泛音凡。解音蟹。任音任。閏月，晉箕遺、樂徵、右行詭濟師取前城，三子，晉大夫。濟師，渡伊、洛。
　　○行，戶郎反。詭，九委反。軍其東南。王師軍于京楚。辛丑，伐京，毀其西南。京楚，子朝所在。 
　　【經】二十有三年，春，王正月，叔孫婼如晉。（謝取邾師。
　　○婼，敕略反。） 
　　癸丑，叔鞅卒。無傳。 
　　晉人執我行人叔孫婼。稱行人，譏晉執使人。
　　○使，使吏反。 
　　[疏]注「稱行」至「使人」。
　　○正義曰：傳說魯取邾師，則是魯有罪矣。而譏晉執者，凡諸侯有罪，盟主當以師討之，不宜執其使人，故譏之。
　　晉人圍郊。討子朝也。郊，周邑。圍郊，在叔鞅卒前，經書後，從赴。 
　　[疏]注「討子」至「從赴」。
　　○正義曰：往年傳閏月辛丑，晉師、王師伐京，毀其西南。注云「京，子朝所在」。此年傳「正月壬寅朔，二師圍郊」。計辛丑、壬寅頻日耳，蓋京城既毀，郊是子朝之邑，故二師圍之，故云討子朝也。郊不系周者，大都以名通也。傳稱朔日圍郊，至癸丑乃叔鞅卒，癸丑正月十二日也，是圍郊在叔鞅卒前也。晉人來告，圍郊不以圍郊日告之，告在叔鞅卒後，故經書在後，是從赴也。圍郊在朔，或亦在叔孫婼如晉之前，但行無日，未必不以朔行，據鞅卒有日而言之。
　　夏六月，蔡侯東國卒于楚。無傳。未同盟而赴以名。 
　　秋七月，莒子庚輿來奔。 
　　戊辰，吳敗頓、胡、沈、蔡、陳、許之師于雞父。不書楚，楚不戰也。雞父，楚地。安豐縣南有雞備亭。
　　○輿音余。父音甫。 
　　[疏]「吳敗」至「雞父」。
　　○正義曰：此戰獲胡、沈之君，是胡沈君自將也。頓序于上，頓亦君自將也。獲陳大夫，陳是大夫將，則蔡、許亦大夫將也。故云頓、胡、沈、蔡、陳、許，君在臣上，各自以大小序耳。桓十三年經書「齊師、宋師、衛師、燕師敗績」，此不每國書師，而總云師者，傳無其說，杜不為注，是史略文，非義例也。賈逵云：「不國國書師，惡其同役而不同心。」案，隱十年，「宋人、蔡人、衛人伐戴。鄭伯伐取之」。傳曰：「宋、衛既入鄭，而以伐戴召蔡人，蔡人怒，故不和而敗。」亦是同役而不同心。彼既不變其文，此何當變文以見義乎？賈之妄。
　　○注「不書楚，楚不戰」。
　　○正義曰：杜知楚不戰者，以傳云：「戰于雞父。吳子以罪人先犯胡、沈與陳，三國敗舍胡、沈之囚，使奔許與蔡、頓，師噪而從之，三國奔」，是戰于雞父之時，先犯胡、沈、陳，後破許、蔡、頓也。六國既陳，戰敗而奔，下傳始云：「楚師大奔。」是六國敗後，楚師怖懼，不得成陳，望風而奔。故傳云：「不言戰，楚未陳。」杜云「不書楚，楚不戰」。劉炫用服虔義云：不書楚，楚諱敗不告。然則必其楚人來告，容或諱敗，若吳人來告，豈代楚諱乎？劉違背傳文而規杜，非也。
　　胡子髡、沈子逞滅，國雖存，君死曰滅。
　　○髡，苦門反。逞，敕逞反。 
　　[疏]注「國雖」至「曰滅」。
　　○正義曰：《公羊傳》曰：「君死于位曰滅。」其意言本國雖存，其君見殺，與滅國相類。據君身言之謂之滅。
　　獲陳夏齧。大夫死生通曰獲。夏齧，徵舒玄孫。
　　○夏，戶雅反。齧，五結反。 
　　[疏]注「大夫」至「玄孫」。正義曰：宣二年，鄭人獲華元，生獲也。哀十一年，獲齊國書，死獲也。故云大夫死生通曰獲。案《世本》「宣公生子夏，夏生御叔，叔生徵舒，舒生惠子晉，晉生御寇，寇生悼子齧」。齧是徵舒曾孫，杜云玄孫未詳。
　　天王居于狄泉。敬王辟子朝也。狄泉，今洛陽城內大倉西南池水也。時在城外。
　　○大音泰。 
　　[疏]注「敬王」至「城外」。
　　○正義曰：此事傳無其文。不言無傳者，傳稱「六月，庚寅，單子、劉子、樊齊以王如劉」。當從劉而居狄泉，不是全無其事，故不云無傳也。狄泉，今洛陽城內大倉西南池水是也。若在城內，宜云王居成周。知此時在城外也。今在城內者，《土地名》云：「或曰：「定元年城成，周乃繞之入城內也。」
　　尹氏立王子朝。尹氏，周世卿也。書尹氏立子朝，明非周人所欲立。 
　　[疏]注「尹氏」至「欲立」。
　　○正義曰：宣王之世，有尹吉甫。春秋以來數有尹子見經，是其食采于尹，世為周卿士也。以其世為卿士，宗族彊盛，故能專意立朝。不言尹子而言尹氏者，見其氏族彊，故能立之也。敬王是單、劉所立，不書單子立者，敬王，猛之母弟，兄死次正當立，立之是當。朝不應立，立庶以亂國。書尹氏立朝，所以惡尹氏也。隱四年「衛人立晉」，善其得眾，書「衛人」，言舉國共立之。此書尹氏立朝，明非周人所欲立，獨尹氏立之耳。
　　八月乙未，地震。 
　　冬，公如晉，至河，有疾，乃復。 
　　【傳】二十三年，春，王正月，壬寅朔，二師圍郊。（二師，王師、晉師也。王師不書，不以告。）癸卯，郊、鄩潰。（河南鞏縣西南有地名鄩中。郊、鄩二邑，皆子朝所得。
　　○鄩音尋。潰，戶內反。）丁未，晉師在平陰，王師在澤邑。（平陰，今河陰縣。）王使告間，（子朝敗故。
　　○間音閒。）庚戌還。（晉師還。） 
　　邾人城翼，翼，邾邑。還，將自離姑。離姑，邾邑。從離姑則道逕魯之武城。
　　○逕音經。 
　　[疏]注「離姑」至「武城」。正義曰：邾、魯接連，竟界相錯。邾人從翼邑還邾，先經魯之武城，然後始至離姑，而後至邾，故舉離姑為道次。
　　公孫鉏曰：「魯將御我。」鉏，邾大夫。
　　○鉏，仕居反，下同。御，魚呂反。欲自武城還，循山而南。至武城而還，依山南行，不欲過武城。
　　○過，古禾反，下遂過同。徐鉏、丘弱、茅地三子，邾大夫。
　　○茅，亡交反。曰：「道下，遇雨，將不出，是不歸也。」謂此山道下濕。遂自離姑。遂過武城。武城人塞其前，以兵塞其前道。 
　　[疏]「武城人塞其前」。
　　○正義曰：此所塞之處，必有隘道，當是巳過武城之邑，未出武城之竟，故得塞其前，斷其後，而攻取之。
　　斷其後之木而弗殊，邾師過之，乃推而蹶之，遂取邾師，獲鉏、弱、地。取邾師不書，非公命。
　　○斷，丁管反。殊，如字；《說文》云，死也，一曰斷也。蹶，其月反，又音厥，又居衛反。 
　　[疏]注「取邾」至「公命」。
　　○正義曰：傳言「武城人」，則是武城之大夫自專為此謀也。既取邾師，邾始愬晉，晉人來討，乃令叔孫往謝。叔孫以年初即行，則魯取邾師事在往年，因叔孫婼如晉追言之。
　　邾人愬于晉，晉人來討。
　　○愬，息路反。叔孫婼如晉，晉人執之。書曰「晉人執我行人叔孫婼」，言使人也。嫌外內異，故重發傳。
　　○使，所吏反。重，直用反，下重發同。晉人使與邾大夫坐，坐訟曲直。 
　　[疏]注「坐訟曲直」。
　　○正義曰：《周禮 小司寇》云：「命夫命婦，不躬坐獄訟。」凡斷獄者，皆令競者坐而受其辭，故使並坐訟曲直。


上一篇　下一篇 