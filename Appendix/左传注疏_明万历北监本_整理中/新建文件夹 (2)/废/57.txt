總目 > 儒藏 > 春秋 > 春秋左傳正義 > 春秋左傳正義057
　　秋，鄭公孫黑將作亂，欲去游氏而代其位，游氏，大叔之族。黑為游楚所傷，故欲害其族。
　　○去，起呂反。傷疾作而不果。前年游楚所擊創。
　　○創，初良反。駟氏與諸大夫欲殺之。駟氏，黑之族。子產在鄙聞之，懼弗及，乘遽而至。遽，傳驛。
　　○遽，其據反。《爾雅》云：「馹，遽，傳也。」孫炎注云：「傳車驛馬。」傳，中戀反。驛音亦。 
　　[疏]注「據傳驛」。
　　○正義曰：《釋言》云：「馹，遽，傳也。」孫炎曰：「傳車驛馬也。」
　　使吏數之，責數其罪。曰：「伯有之亂，在襄三十一年。以大國之事，而未爾討也。務共大國之命，不暇治女罪。
　　○共音恭，下文注皆同。爾有亂心，無厭，國不女堪。專伐伯有，而罪一也。昆弟爭室，而罪二也。謂爭徐吾犯之妹。
　　○厭，于鹽反。薰隧之盟，女矯君位，而罪三也。謂使大史書七子。
　　○矯，居表反。有死罪三，何以堪之？不速死，大刑將至。」再拜稽首，辭曰：「死在朝夕，無助天為虐。」子產曰：「人誰不死。凶人不終，命也。作凶事，為凶人。不助天，其助凶人乎？」請以印為褚師。印，子晳之子。褚師，市官。
　　○朝，如字，下同。印，一刃反。褚，張呂反，注同。 
　　[疏]「死在」至「為虐」。
　　○正義曰：言我創疾見作，死在朝夕之間。天已虐我，無更助天為為虐也。
　　○注「褚師市官」。
　　○正義曰：蓋相傳說也。
　　子產曰：「印也若才，君將任之。不才，將朝夕從女。女罪之不恤，而又何請焉？不速死，司寇將至。」七月，壬寅，縊。尸諸周氏之衢，衢，道也。
　　○衢，其于反。加木焉。書其罪于木，以加尸上。 
　　晉少姜卒。公如晉，及河晉侯使士文伯來辭，曰：「非伉儷也，晉侯溺于所幸，為少姜行夫人之服，故諸侯吊。不敢以私煩諸侯，故止之。
　　○伉，苦浪反。儷，力計反。 
　　[疏]「非伉儷也」。
　　○正義曰：成十一年注云：「伉，敵也。儷，耦也。」言少姜是妾，非敵身對耦之人也。少姜是妾，杜言晉侯「為少姜行夫人之服」者，以明年傳云「寡君在縗絰之中」，知其為之服也。
　　請君無辱！」公還，季孫宿遂致服焉。致少姜之襚服。公以末秋行，始冬還，乃書之，故經在冬。叔向言陳無宇于晉侯曰：「彼何罪？彼，無宇。君使公族逆之，齊使上大夫送之，猶曰不共，君求以貪，國則不共，逆卑于送，是晉國不共。而執其使。君刑已頗，何以為盟主？頗，不平。
　　○使，所吏反。頗，普多反。且少姜有辭。」謂請無宇之辭。冬，十月，陳無宇歸。晉侯赦之。 
　　十一月，鄭印段如晉吊。吊少姜。 
　　【經】三年，春，王正月，丁未，滕子原卒。（襄二十五年盟重丘。
　　○重，直恭反。） 
　　[疏]注「襄二」至「重丘」。
　　○正義曰：杜《世族譜》，滕成公是文公之子。成十六年滕子卒。自爾以來，襄五年盟于戚，九年于戲，十一年于亳城北，十九年于祝柯，二十年于澶淵，二十五年于重丘，皆魯、滕俱在，凡六同盟。但經、傳更無明文，未知皆是滕成公以否。杜氏之意疑，故指重丘近者而言。劉炫以為皆是滕成公而規杜氏，非也。
　　夏，叔弓如滕。 
　　五月，葬滕成公。卿共小國之葬，禮過厚。葬襄公，滕子來會，故魯厚報之。
　　○共音恭，傳仿此。 
　　秋，小邾子來朝。 
　　八月，大雩。 
　　冬，大雨雹。無傳。記災。
　　○雨，于付反。雹，蒲學反。 
　　北燕伯款出奔齊。不書大夫逐之而言奔，罪之也。書名，從告。 
　　[疏]注「不書」至「從告」。
　　○正義曰：傳稱「燕大夫比以殺公之外嬖，公懼，奔齊」。是被逐而出，非自去也。傳又云：「書曰：『北燕伯款出奔齊』，罪之。」是仲尼新意，不書大夫逐之，而言其自奔，是罪之也。《釋例》曰：「諸侯奔亡，皆迫逐而苟免，非自出也。傳稱孫林父、甯殖出其君，名在諸侯之策。此以臣名赴告之文也。仲尼之經，更沒逐者主名，以自奔文，責其君不能自安自固，所犯非徒所逐之臣也。衛赴不以名，而燕赴以名，各隨赴而書之，義在彼，不在此也。傳不發于蔡朱、衛衎，而發于燕款者，款罪輕于衛衎，而重于蔡朱，故舉中示例，以兼通上下也。晉悼感衛衎而發問，師曠恃其目盲，因問以極言，且明君不能君，故臣亦不能臣，罪不純在臣也。」杜言在彼不在此者，書其出奔，已是罪賤，不假書名以見罪。故名與不名，皆從本赴，不復更見義也。
　　【傳】三年，春，王正月，鄭游吉如晉，送少姜之葬。梁丙與張趯見之。（二子，晉大夫。
　　○趯，他歷反。）梁丙曰：「甚矣哉！子之為此來也。」（卿共妾葬，過禮甚。
　　○為，于偽反。）子大叔曰：「將得已乎？（言不得止。）昔文、襄之霸也，（晉文公、襄公。） 
　　[疏]「文襄」至「霸也」。正義曰：襄是文公子，能繼父業，故連言之。其命朝聘之之數，吊葬之使，皆文公令之，非襄公也。
　　其務不煩諸侯，令諸侯三歲而聘，五歲而朝，有事而會，不協而盟。明王之制，歲聘間朝，在十三年，今簡之。
　　○間，間廁之間。 
　　[疏]注「明王」至「簡之」。正義曰：十三年傳云：「明王之制，使諸侯歲聘以志業，間朝以講禮，再朝而會以示威，再會而盟以顯昭明。」彼謂諸侯于天子朝聘會盟之數，計十二年而有八聘、四朝、再會、一盟。此說文、襄之霸令諸侯朝聘霸主、大國之法也。諸侯朝天子，因朝而為盟會，所以同好惡，獎王室。霸主之合諸侯，不得令其同盟以獎已，故令有事而會，不協而盟，不復設年限之期。周室既衰，政在霸主。霸主不可自同天子，以明王舊制大煩諸侯，不敢依用，故設此制以簡之。
　　君薨，大夫吊，卿共葬事。夫人，士吊，大夫送葬。先王之制，諸侯之喪，士吊，大夫送葬。在三十年。蓋時俗過制，故文、襄雖節之，猶過于古。足以昭禮、命事、謀闕而已，朝聘以昭禮，盟會以謀闕。無加命矣。命有常。今嬖寵之喪，不敢擇位，而數于守適，不敢以其位卑，而令禮數如守適夫人。然則時適夫人之喪，吊送之禮，以過文、襄之制。
　　○而數，所具反，徐所主反。適，丁歷反，注同，本或作「嫡」，下同。令，力呈反。 
　　[疏]「今嬖」至「守適」。正義曰：今嬖寵賤妾之喪，不敢計擇妾位卑賤，而令禮數即同于守適夫人也。言守適者，夫守外職，妻守內職。言夫人守內官之適長，故以守適言夫人也。文、襄之制，夫人喪，士吊，大夫送葬。今游吉，卿也，而云「同于守適則于時適夫人喪，已令卿送葬矣。故杜云「然則時適夫人之喪，吊送之禮，以過文襄之制」也。劉炫云：「不敢擇取使人于卑賤之位，而禮數同于守內官之適夫人也。」
　　唯懼獲戾，豈敢憚煩？少姜有寵而死，齊必繼室。繼室，復薦女。
　　○複，扶又反，下不出者皆同。今茲吾又將來賀，不唯此行也。」張趯曰：「善哉！吾得聞此數也。然自今子其無事矣。譬如火焉，火，心星。火中，寒暑乃退。心以季夏昏中而暑退，季冬旦中而寒退。 
　　[疏]注「心以」至「寒退」。
　　○正義曰：《月令》：「季夏之月，日在柳，昏心中，旦奎中。」「季冬之月，日在婺女，昏婁中，旦氐中」。氐後即次房心，是季冬旦火中也。
　　此其極也，能無退乎？晉將失諸侯，諸侯求煩不獲。」言將不能復煩諸侯。二大夫退。子大叔告人曰：「張趯有知，其猶在君子之後乎！」譏其無隱諱。
　　○知音智。 
　　丁未，滕子原卒。同盟，故書名。同盟于襄之世，亦應從同盟之禮，故傳發之。 
　　[疏]注「同盟」至「發之」。
　　○正義曰：文三年，王子虎卒，傳曰：「吊如同盟，禮也」。杜云：「王子虎與僖公同盟于翟泉，文公是同盟之子，故赴以名。」然則與其父盟，得以名赴其子。于子虎之卒，既已發傳，而此復發者，以子虎非諸侯，又滕入春秋以來，未嘗書滕子名，故于此重發傳也。
　　齊侯使晏嬰請繼室于晉，復以女繼少姜。曰：「寡君使嬰曰：『寡人原事君，朝夕不倦，將奉質幣，以無失時，則國家多難，是以不獲。不得自來。
　　○朝，如字。質，徐之一反，又音如字。難，乃旦反。不腆先君之適，謂少姜。
　　○腆，他典反。以備內官，焜燿寡人之望，則又無祿，早世隕命，寡人失望。君若不忘先君之好，惠顧齊國，辱收寡人，徼福于大公、丁公，徼，要也。二公，齊先君。言收恤寡人，則先君與之福也。
　　○焜，胡本反，又音昆，服云「明也」。燿，羊照反，服云「照也」。隕，于敏反。好，呼報反。徼，古堯反。大公，音泰。要，一遙反。 
　　[疏]「焜燿寡人之望」。
　　○正義曰：服處云：「燿，照也。焜，明也。」言得備妃嬪之列，照明已之意望也。
　　照臨敝邑，鎮撫其社稷，則猶有先君之適，適夫人之女。及遺姑姊妹，遺，余也。 
　　[疏]「及遺姑姊妹」。
　　○正義曰：姑姊妹，亦先君之女也。上云「先君之適」，謂適夫人所生。「及遺姑姊妹」，謂非夫人所生者也。
　　若而人。言如常人，不敢譽。
　　○譽音余。君若不棄敝邑，而辱使董振擇之，以備嬪嬙，寡人之望也。』」董，正也。振，整也。嬪嬙，婦官。
　　○振，之刃反，一音真，注同。嬙，本又作「廧」，在良反。 
　　[疏]注「董正」至「婦官」。
　　○正義曰：「董，正」，《釋詁》文也。振為整理之意。言正整選擇，示精審也。《周禮》：「天子有九嬪。」嬪是婦官，知嬙亦婦官。哀元年傳說「夫差宿有妃嬙婦御焉」，蓋周末婦官有此名。漢成帝時，匈奴來朝，詔以掖庭王嬙賜之，是名因于古也。
　　韓宣子使叔向對曰：「寡君之原也。寡君不能獨任其社稷之事，未有伉儷，在縗絰之中，是以未敢請。制夫人之服，則葬訖，君臣乃釋服。
　　○任音壬。縗，本亦作「衰」，七雷反。絰，直結反。 
　　[疏]「未有伉儷」。
　　○正義曰：少姜本非正夫人，而云「未有伉儷」者，蓋晉侯當時無正夫人。其繼室者，使韓起上卿逆之，鄭罕虎如晉賀之，則後娶者為夫人也。
　　君有辱命，惠莫大焉。若惠顧敝邑，撫有晉國，賜之內主，豈惟寡君，舉群臣實受其貺。其自唐叔以下，實寵嘉之。」唐叔，晉之祖。
　　○貺音況。 
　　[疏]「舉群臣」。
　　○正義曰：舉亦皆之義，言舉朝群臣也。
　　既成昏，許昏成。晏子受禮，受賓享之禮。叔向從之宴，相與語。叔向曰：「齊其何如？」問興衰。晏子曰：「此季世也，吾弗知齊其為陳氏矣！不知其他，唯知齊將為陳氏。
　　○「吾弗知」絕句。公棄其民而歸于陳氏。棄民不恤。齊舊四量：豆、區、釜、鍾。四升為豆，各自其四，以登于釜。四豆為區，區斗六升。四區為釜，釜六斗四升。登，成也。量音亮，下及注同。區，烏侯反，注及下皆同。釜十則鍾。六斛四斗。陳氏三量，皆登一焉，鍾乃大矣。登，加也。加一，謂加舊量之一也。以五升為豆，五豆為區，五區為釜，則區三斗，釜八斗，鍾八斛。
　　○舊本以五升為豆，四豆為區，四區為釜，直加豆為五升，而區釜自大。故杜云「區二斗，釜八斗」是也。本或作「五豆為區，五區為釜」者，為加舊豆區為五，亦與杜注相會，非于五升之豆，又五五而加也。 
　　[疏]「鍾乃大矣」。
　　○正義曰：陳氏三量，各登其一，則釜為八斗。陳氏亦自依釜數，釜十為鍾，比于齊之舊鍾。不言四而加一，故云「鍾乃大矣」。言其大于齊鍾，明亦自十其釜也。
　　以家量貸，而以公量收之。貸厚而收薄。
　　○貸，他代反。山木如市，弗加于山；魚鹽蜃蛤，弗加于海。賈如在山、海，不加貴。
　　○蜃，食軫反。蛤，古答反。賈音嫁。 
　　[疏]「山木」至「于海」。
　　○正義曰：如訓往也。言將山木往至市也。于木既云「如市」，魚鹽蜃蛤亦如市可知，蒙上文也。
　　民參其力，二入于公，而衣食其一。言公重賦斂。
　　○參，七南反，又音三。斂，力驗反。公聚朽蠹，而三老凍餒。三老，謂上壽、中壽、下壽，皆八十巳上，不見養遇。
　　○聚，徐在喻反，一音在主反。蠹，丁故反。三老，服云：「工老、商老、農老也。」凍，丁貢反。餒，奴罪反。壽音授，下同。上，時掌反。 
　　[疏]注「三老」至「養遇」。
　　○正義曰：服虔云：「三老者，工老、商老、農老。」案：民有四民，其老無別，不宜以三種之民為三老。且士之老者，亦應須恤，不當獨遺士也。故杜以為上、中、下壽，言皆八十以上，則上壽百年以上，中壽九十以上，下壽八十以上。此亦以意言之，釋此文耳，不通于余文也。若秦伯謂蹇叔云：「中壽，爾墓之木拱矣。」不言九十而死，木已拱矣。
　　國之諸市，屨賤踴貴，踴，刖足者，屨言刖多。
　　○屨，九具反。踴，音勇，刖足者之屨也。刖音月，又五刮反。民人痛疾，而或燠休之。燠休，痛念之聲。謂陳氏也。
　　○燠，于喻反，徐音憂，又于到反，一音于六反。休，虛喻反，徐許留反。賈云：「燠，厚也。休，美也。」 
　　[疏]注「燠休」至「氏也」。
　　○正義曰：賈逵云：「燠，厚也。休，美也。」服虔云：「燠休，痛其痛而念之。若今時小兒痛，父母以口就之曰燠休，代其痛也。」杜云「燠休痛念之聲」，其意如服言也。此民人痛疾，承踴貴之下，以其傳文相連，無所分別，故言謂陳氏也。
　　其愛之如父母，而歸之如流水。欲無獲民，將焉辟之？箕伯、直柄、虞遂、伯戲，四人皆舜後，陳氏之先。
　　○焉，于虔反。戲，許宜反。 
　　[疏]注「四人」至「之先」。
　　○正義曰：論陳氏而言此四人，知四人皆陳氏之先也。八年傳云：「舜重之以明德，寘德于遂，遂世守之。及胡公不淫。」遂在舜之後，知四人皆舜之後，世數遠近，不可復知也。
　　其相胡公、大姬，已在齊矣。」胡公，四人之後，周始封陳之祖。大姬，其妃也。言陳氏雖為人臣，然將有國。其先祖鬼神已與胡公共在齊。
　　○相，息亮反，服如字。大姬音泰。 
　　[疏]「其相」至「齊矣」。
　　○正義曰：杜不解相。服虔云：「相，隨也。」蓋相訓為助，不為隨也。言箕伯四人，其皆助胡公、大姬，神靈已在齊矣。神之在否，不可測度，而晏子為此言者，以陳氏必興，姜姓必滅，示己審見其事，故言先神歸之。其實神歸以否，非晏子所能知也。今定本「相」作「祖」。
　　叔向曰：「然。雖吾公室，今亦季世也。戎馬不駕，卿無軍行，言晉衰弱，不能征討救諸侯。
　　○行，戶郎反。公乘無人，卒列無長。百人為卒。言人皆非其人，非其長。
　　○乘，繩證反。卒，子忽反，注同。長，丁丈反，注同。庶民罷敝，而宮室滋侈。滋，益也。
　　○罷音皮，侈，尺氏反，又昌氏反。道殣相望，餓死為殣。
　　○殣音覲。《說文》云：「道中死者，人所覆也。」《毛詩》作「墐」。傳云：「墐，路塚也。」而女溢尢。女，嬖寵之家。民聞公命，如逃寇讎。欒、郤、胥、原、狐、續、慶、伯，降在皂隸。八姓，晉舊臣之族也。皂隸，賤官。
　　○郤，去逆反。皂，才早反。隸，力計反。 
　　[疏]注「八姓」至「賤官」。
　　○正義曰：此八姓之先，欒、郤、胥、原、狐，皆卿也。續簡伯、慶鄭、伯宗亦見于傳，先皆大夫也。
　　政在家門，大夫專政。民無所依。君日不悛，以樂慆憂。慆，藏也。悛，改也。
　　○悛，七全反。樂音洛，又音岳。慆，他刀反。 
　　[疏]「以樂慆憂」。
　　○正義曰：劉炫云：「慆，慢也。好音樂而慢易憂禍也。」杜以慆為藏，當讀如弓韜之韜。言以音樂樂身，埋藏憂愁于樂中，猶古詩云「埋憂地下」也。
　　公室之卑，其何日之有？言今至。《讒鼎》之銘讒，鼎名也。
　　○讒，任咸反。服云：「疾讒之鼎也。」 
　　[疏]注「讒鼎名也」。
　　○正義曰：服虔云：「讒鼎，疾讒之鼎，《明堂位》所云『崇鼎』是也。」一云讒，地名。禹鑄九鼎于甘讒之地，故曰「讒鼎」。二者並無案據，其名不可審知，故杜直云「鼎名」而已。
　　曰：『昧旦顯，後世猶怠。』昧旦，早起也。，大也。言夙興以務大顯，後世猶解怠。
　　○昧音妹。丕，普悲反。解，佳賣反。況日不悛，其能久乎？」晏子曰：「子將若何？」問何以免此難。
　　○況日，人實反。難，乃旦反。叔向曰：「晉之公族盡矣。肸聞之，公室將卑，其宗族枝葉先落，則公從之。肸之宗十一族，同祖為宗。
　　○肸，許乙反。 
　　[疏]「肸之宗十一族」。
　　○正義曰：《世族譜》云：「羊舌氏，晉之公族也。羊舌，其所食邑名。」唯言晉之公族，不知出何公也。杜云「同祖為宗」，謂同出一公，有十一族也。譜又云：「或曰：「羊舌氏姓李，名果。有人盜羊而遺其頭，不敢不受，受而埋之。後盜羊事發，辭連李氏。李氏掘羊頭示之，以明已不食，唯識其舌存，得免，號曰：『羊舌氏』。杜言「或曰」，蓋舊有此說，杜所不從，記異聞耳。
　　唯羊舌氏在而已，肸又無子。無賢子。公室無度，無法度。幸而得死，言得以壽終為幸。豈其獲祀？」言必不得祀。初，景公欲更晏子之宅，曰：「子之宅近市，湫隘囂塵，不可以居，湫，下。隘，小。囂，聲。塵，土。
　　○近，附近之近，下同。湫，子小反，徐音秋，又在酒反，下同。隘，于賣反。囂，許驕反，一音五高反。請更諸爽塏者。」爽，明。塏，燥也。
　　○塏，苦代反。燥，素刀反。 
　　[疏]注「爽明塏燥」。
　　○正義曰：塏，高地，故為燥也。以所居下濕塵埃，故欲更于明燥之處。《晏子春秋》云：「將更于豫章之圃。」豫章之圃，高燥之地也。
　　辭曰：「君之先臣容焉，先臣，晏子之先人。臣不足以嗣之，于臣侈矣。侈，奢也。且小人近市，朝夕得所求，小人之利也，敢煩里旅？」旅，眾也。不敢勞眾為己宅。
　　○朝，如字，下「朝夕」同。公笑曰：「子近市，識貴賤乎？」對曰：「既利之，敢不識乎？」公曰：「何貴何賤？」于是景公繁于刑，繁，多也。有鬻踴者，故對曰：「踴貴屨賤。」既已告于君，故與叔向語而稱之。傳護晏子，令不與張趯同譏。
　　○鬻，羊六反，賣也。令，力呈反。 
　　[疏]注「傳護晏子」。
　　○正義曰：傳護晏子，故為發此傳。而叔向亦言已國，傳雖無說，蓋亦嘗以諫君故無譏也。
　　景公為是省于刑。君子曰：「仁人之言，其利博哉！晏子一言而齊侯省刑。《詩》曰：『君子如祉，亂庶遄已。』《詩 小雅》。如，行也。祉，福也。遄，疾也。言君子行福，則庶幾亂疾止也。
　　○為是，于偽反。省，所景反，下同。祉音恥。遄，市專反。其是之謂乎！」及晏子如晉，公更其宅，反則成矣。既拜，拜謝新宅。乃毀之，而為里室，皆如其舊。本壞里室，以大晏子之宅，故復之。
　　○壞音怪。複音服，下「卒復」、「為其復」、「欲復之」同。則使宅人反之。還其故室。
　　○還音環。「且諺曰：『非宅是卜，唯鄰是卜。』卜良鄰。
　　○諺音彥。二三子先卜鄰矣，二三子，謂鄰人。違卜不祥。君子不犯非禮，去儉即奢為非禮。小人不犯不祥，古之制也。吾敢違諸乎？」卒復其舊宅。公弗許。因陳桓子以請，乃許之。傳言齊、晉之衰，賢臣懷憂，且言陳氏之興。 
　　夏，四月，鄭伯如晉，公孫段相，甚敬而卑，禮無違者。晉侯嘉焉，授之以策策，賜命之書。
　　○相，息亮反。策，初革反。曰：「子豐有勞于晉國，子豐，段之父。 
　　[疏]「子豐」至「晉國」。
　　○正義曰：服虔云：「鄭僖公之為大子，子豐與之俱適晉。」計從大子一朝于晉，不足以為勞也，或當別有功勞，事無所見，故杜不解之。
　　余聞而弗忘。賜女州田，州縣，今屬河內郡。
　　○女音汝。以胙乃舊勳。」伯石再拜稽首，受策以出。君子曰：「禮，其人之急也乎！伯石之汏也，汱，驕也。
　　○胙，十路反。汏音泰。一為禮于晉，猶荷其祿，況以禮終始乎？《詩》曰：『人而無禮，胡不遄死？』其是之謂乎！」初，州縣，欒豹之邑也。豹，欒盈族。
　　○荷，戶可反，任也，又音可。及欒氏亡，范宣子、趙文子、韓宣子皆欲之。文子曰：「溫，吾縣也。」州本屬溫。溫，趙氏邑。二宣子曰：「自郤稱以別，三傳矣。郤稱，晉大夫，始受州。自是州與溫別，至今傳三家。
　　○稱，尺證反。「以別」絕句。三傳，直專反，注同。晉之別縣，不唯州，誰獲治之？」言縣邑既別甚多，無有得追而治取之。文子病之，乃舍之。二子曰：「吾不可以正議而自與也。」皆舍之。及文子為政，趙獲曰：「可以取州矣。」獲，趙文子之子。
　　○乃舍，音赦，又音舍，下同。文子曰：「退！使獲退也。二子之言，義也。二子，二宣子也。違義，禍也。余不能治余縣，又焉用州？其以徼禍也。君子曰：『弗知實難。』患不知禍所起。
　　○焉，于虔反。知而弗從，禍莫大焉。有言州必死！」豐氏故主韓氏，故，猶舊也。豐氏至晉，舊以韓氏為主人。伯石之獲州也，韓宣子為之請之，為其復取之之故。後若還晉，因自欲取之。為七年豐氏歸州張本。
　　○為之，于偽反，下「為其」、「復為少姜」，下注「為之辟仇」、「為平公逆」皆同。 
　　五月，叔弓如滕，葬滕成公。子服椒為介。及郊，遇懿伯之忌，敬子不入。忌，怨也。懿伯，椒之叔父。敬子，叔弓也。叔弓禮椒，為之辟仇。
　　○介音界。辟音避。 
　　[疏]「五月」至「成公」。
　　○正義曰：經書「夏，叔弓如滕。五月，葬滕成公」。今傳文「叔弓如滕」，亦在五月之下。杜于桓十六年注引此事，以為本事異，兩書之，故或言月，或言時，事異故文異。其實叔弓亦以五月行也。劉炫云：「叔弓以四月發魯，滕以五月葬君。叔弓書始行之月，滕書實葬之月。故書經異文也。傳述遇讎之事，並就葬月言耳。」
　　○「子服」至「不入」。
　　○正義曰：《檀弓》下云：「滕成公之喪，使子叔敬叔吊，進書。子服惠伯為介。及郊，為懿伯之忌，不入。惠伯曰：『政也，不可以叔父之私，不將公事。』遂入。」敬叔，即此敬子也。懿伯是惠伯之叔父，為人所殺。及滕郊，遇懿伯之忌，逢其讎也。敬叔不入，以禮惠伯，欲使惠伯報叔父之讎，殺彼人也。惠伯以公義不可，先入受館。記文雖字有小異，意與傳同。而鄭玄注云：「敬叔有怨于懿伯，難惠伯，故不入。」又云：「敬叔于昭穆，以懿伯為叔父。」其言差錯，不可顯解，是鄭之謬也。
　　○注「忌怨」至「辟仇」。
　　○正義曰：記云：「不可以叔父之私」，知懿伯是椒之叔父也。叔弓不入者，禮椒也。為椒有辟仇之恥，禮之，欲使殺之。
　　惠伯曰：「公事有公利，無私忌。椒請先入。」乃先受館，敬子從之。惠伯，子服椒也。傳言叔弓之有禮。 
　　[疏]「惠伯」至「從之」。
　　○正義曰：《檀弓》云：「子夏請問『居昆弟之仇如之何？』曰：『仕不與共國，銜君命而使，雖遇之不斗。』鄭玄云：「為負而廢君命也。」叔父之與昆弟，親疏同耳，故有公利無私忌。辟仇非恥，故椒請先入也。
　　晉韓起如齊逆女。為平公逆。公孫蠆為少姜之有寵也，以其子更公女而嫁公子。更嫁公女。
　　○蠆，敕邁反。人謂宣子，「子尾欺晉，晉胡受之？」宣子曰：「我欲得齊而遠其寵，寵將來乎？」寵，謂子尾。
　　○遠，于萬反。 
　　秋，七月，鄭罕虎如晉，賀夫人，且告曰：「楚人日徵敝邑，以不朝立王之故。楚靈王新立。敝邑之往，則畏執事其謂寡君而固有外心。其不往，則宋之盟云。云「交相見」。進退罪也。寡君使虎布之。」布，陳也。宣子使叔向對曰：「君若辱有寡君，在楚何害？修宋盟也。君苟思盟，寡君乃知免于戾矣。君若不有寡君，雖朝夕辱于敝邑，寡君猜焉。猜，疑也。
　　○猜，七才反。君實有心，何辱命焉？言若有事晉心，至楚可不須告。君其往也！苟有寡君，在楚猶在晉也。」張趯使謂大叔曰：「自子之歸也，歸在此年春。小人糞除先人之敝廬，曰：『子其將來。』今子皮實來，小人失望。」大叔曰：「吉賤，不獲來，賤，非上卿。
　　○糞，甫問反。 
　　[疏]「吉賤不獲來」。
　　○正義曰：張趯自晉使告大叔，大叔在鄭遙報趯語，而云「不獲來」者，教使者報趯，作至晉時語，故云「不獲來」。今人之語猶然也。
　　畏大國，尊夫人也。且孟曰：『而將無事。』吉庶幾焉。」孟，張趯也。庶幾如趯言。 
　　小邾穆公來朝。季武子欲卑之。不欲以諸侯禮待之。穆叔曰：「不可曹、滕、二邾，實不忘我好。敬以逆之，猶懼其貳，又卑一睦，焉一睦，謂小邾。
　　○「實不忘我好」絕句，一讀以「好」字向下。好，呼報反，下文「群好」同音。 
　　[疏]注「一睦謂小邾」。
　　○正義曰：睦，親也。言曹、滕、二邾皆親魯。小邾是親魯者之一國也。
　　逆群好也？其如舊而加敬焉！《志》曰：『能敬無災。』又曰：『敬逆來者，天所福也。』」季孫從之。 
　　八月，大雩，旱也。 
　　齊侯田于莒，莒，齊東竟。
　　○竟音境，下同。盧蒲嫳見，泣且請曰：「余發如此種種，余奚能為？」嫳，慶封之黨。襄二十八年，放之于竟。種種，短也。自言衰老，不能復為害。
　　○嫳，普結反，又匹舌反。見，賢遍反。種，本亦作「董」。董，章勇反。公曰：「諾，吾告二子。」二子，子雅、子尾。歸而告之。子尾欲復之，子雅不可，曰：「彼其髮短而心甚長，其或寢處我矣。」言不可信。九月，子雅放盧蒲嫳于北燕。恐其復作亂。 
　　[疏]「放盧」至「北燕」。
　　○正義曰：前己在竟，今復徙之遠國也。
　　燕簡公多嬖寵，欲去諸大夫而立其寵人。冬，燕大夫比以殺公之外嬖。比，相親比。
　　○嬖，起呂反。比，毗志反，注同。公懼，奔齊。書曰「北燕伯款出奔齊」，罪之也。款罪輕于衛衎，重于蔡朱，故舉中示例。
　　○衎，苦旦反。 
　　十月，鄭伯如楚，子產相。楚子享之，賦《吉日》。《吉日》，《詩 小雅》。宣王田獵之詩。楚王欲與鄭伯共田，故賦之。
　　○相，息亮反。既享，子產乃具田備，王以田江南之夢。楚之云夢，跨江南北。
　　○夢，如字，徐莫公反，注同。 
　　齊公孫灶卒。灶，子雅。司馬灶見晏子，司馬灶，齊大夫。曰：「又喪子雅矣。」晏子曰：「惜也，子旗不免，殆哉！以其不臣。
　　○喪，息浪反。姜族弱矣，而媯將始昌。媯，陳氏。
　　○媯，九危反。二惠競爽，猶可，子雅、子尾皆齊惠公之孫也。競，彊也。爽，明也。又弱一焉，姜其危哉！」
　　○個，古賀反。 
　　【經】四年，春，王正月，大雨雹。（當雪而雹，故以為災而書之。
　　○雨，于付反。傳文「雨雹」同。雹，蒲學反。） 
　　夏，楚子、蔡侯、陳侯、鄭伯、許男、徐子、滕子、頓子、胡子、沈子、小邾子、宋世子佐、淮夷會于申。楚靈王始會諸侯。
　　○沈音審。 
　　楚人執徐子。稱人以執，以不道于其民告。 
　　秋，七月，楚子、蔡侯、陳侯、許男、頓子、胡子、沈子、淮夷伐吳。因申會以伐吳。不言諸侯者，鄭、徐、滕、小邾、宋不在故也。胡國，汝陰縣西北有胡城。 
　　[疏]「楚子」至「于申」。
　　○正義曰：《釋例 班序譜》稱：「齊桓既沒，宋、楚爭盟。起僖十八年，盡二十七年，陳與蔡凡三會，在蔡上。楚合諸侯，蔡與陳凡六會，其五在陳上。」莊十六年注云：「陳國小，每盟會皆在衛下。齊桓始霸，楚亦始彊。陳侯介于二大國之間，而為三恪之客，故齊桓因而進之，遂班在衛上，終于《春秋》。」然則陳實小于蔡、衛，桓公進陳班耳。楚以大小為序，不進陳班，故蔡多在陳上。
　　○注「因申」至「胡城」。
　　○正義曰：傳稱「楚子以諸侯伐吳」，則因會而遂行。《春秋》一事而再見者，皆前目而後凡。計此當云「諸侯遂伐吳」。不言諸侯者，以屬晉之國鄭、徐、滕、小邾、宋，皆不在行，不得總言「諸侯」，故別序之也。傳稱「宋華費遂、鄭大夫從」，則宋、鄭在行，亦不序者，楚既慰遣，彼自義從。楚人成已意，遣不以告也。
　　執齊慶封，殺之。楚子欲行霸，為齊討慶封，故稱「齊」。
　　○為，于偽反。遂滅賴。 
　　九月，取鄫。鄫，莒邑。傳例曰：「克邑不用師徒曰取」。
　　○鄫，才陵反。 
　　冬，十有二月，乙卯，叔孫豹卒。 
　　【傳】四年，春，王正月，許男如楚，楚子止之，（欲與俱田。）遂止鄭伯，復田江南，許男與焉。（前年楚子已與鄭伯田江南，故言「復」。
　　○複，扶又反，注同。與焉，音預。）使椒舉如晉求諸侯，二君待之。（二君，鄭、許。）椒舉致命曰：「寡君使舉曰：『日君有惠，賜盟于宋，（宋盟在襄二十七年。）曰，晉、楚之從，交相見也。以歲之不易，（不易，言有難。
　　○易，以豉反，注同。難，乃旦反，下文注同。）寡人原結驩于二三君。』（欲得諸侯，謀事補闕。
　　○驩，喚端反。）使舉請間。君若苟無四方之虞，（虞，度也。
　　○請間，徐音閒，一音如字。度，待洛反。）則原假寵以請于諸侯。」（欲藉君之威寵以致諸侯。）晉侯欲勿許。司馬侯曰：「不可。楚王方侈，天或者欲逞其心，以厚其毒而降之罰，未可知也。其使能終，亦未可知也。晉、楚唯天所相，（相，助也。
　　○侈，昌氏反，又尺氏反。逞，敕景反。相，息亮反，注同。）不可與爭。君其許之，而修德以待其歸。若歸于德，吾猶將事之，況諸侯乎？若適淫虐，楚將棄之，（棄，不以為君。）吾又誰與爭？」曰：「晉有三不殆，其何敵之有？」（殆，危也。
　　○殆，直改反。）國險而多馬，齊、楚多難。（多篡弒之難。
　　○篡，初患反。弒，申志反。）有是三者，何鄉而不濟？」對曰：「恃險與馬，而虞鄰國之難，是三殆也。四岳、（東岳岱、西岳華、南岳衡、北岳恒。
　　○鄉，許亮反，本又作「鄉」。岳音岳。岱音代，在兗州。華如字，又胡化反，在雍州。衡如字，在荊州。恆如字，或作「常」，在冀州。案：作「恆」者，是也。北岳本名「恆山」，漢為文帝諱，改作「常」耳。） 
　　[疏]「四岳」。
　　○正義曰：《釋山》云：「河南華、河東岱、河北恆、江南衡。」李巡曰：「華，西岳華山也。岱，東岳泰山也。恆，北岳恆山也。衡，南岳衡山也。」《釋例 土地名》云：「東岳泰山，奉高縣泰山也。南岳，長沙湘南縣衡山也。西岳，弘農華陰縣西南華山也。北岳，中山曲陽縣西北恆山也。」郭璞注：「恆山名常山，辟漢文帝諱耳。」《爾雅》于《釋山》發首言此四山，明其即是四岳，故注者皆以岳解之。且諸書史傳讖緯，皆以岱、衡、華、恆為四岳，四岳必是此四山也。《釋山》又云：「泰山為東岳，華山為西岳，霍山為南岳，恆山為北岳。」岱、泰、衡、霍，二文不同者，此二岳者，皆一山而二名也。《白虎通》云：「岳者何？岳之為言桷也。桷，功德也。」應劭《風俗通》云：「岳，桷也。桷，考功德黜陟也。」然則四方，方有一山，天子巡狩至其下，桷考諸侯功德，而黜陟之，故謂之岳也。《風俗通》又云：「泰山，山之尊者，一曰岱宗。岱，始也。宗，長也。萬物之始，陰陽交代，故為五岳長。王者受命，恆封禪之。衡山，一名霍山，言萬物霍然大也。華，變也。萬物成變，由于西方也。恆，常也。萬物伏北方有常也。」是解衡之與霍，泰之與岱，皆一山有二名也。張揖云：「天柱謂之霍山。」《漢書 地理志》云：「天柱在廬江灊縣。」《風俗通》亦云：「霍山廟在廬江灊縣。」如彼所云，則霍山在江北，而得與江南衡山為一者，本江南衡山，一名霍山，漢武帝移岳神于天柱，又名天柱為霍山，故漢、魏以來，衡、霍別耳。郭璞注《爾雅》云：「霍山，今廬江灊縣，灊水出焉。別名天柱山。漢武帝以衡山遼曠，故移其神于此。今其上俗人皆呼之為南岳。南岳本自以兩山為名，非從近來也。」而學者多以霍山不得為南岳。又云「從漢武帝來始有名」，即如此言，為武帝在《爾雅》之前乎？斯不然也。是解衡、霍二名之山也。書傳多云「五岳」，此傳云「四岳」者，中岳嵩高，即大室是也。下別言之，故此云「四岳」也。
　　三涂、在河南陸渾縣南。
　　○三涂，山名，大行、轘轅、崤澠也。」渾，戶昏反，又戶困反。 
　　[疏]「三涂」。正義曰：服虔云：「三涂，大行、轘轅、崤澠也。」謂三涂為三處道也。杜云：「在河南陸渾縣南」，則以三涂為一。《釋例 土地名》云：「三涂，河南陸渾縣南山名。或曰三涂，伊闕、大谷、轘轅三道也。傳曰：『晉將伐陸渾，而先有事于洛與三涂，先祭山川也。』謂三道，皆非也。」是杜據彼十七年傳文，知三涂是山，非三道也。
　　陽城、在陽城縣東北。 
　　[疏]「陽城」。
　　○正義曰：陽城，山名也。《土地名》云：「河南陽城縣東北，山淆水所出也。」
　　大室、在河南陽城縣西北。
　　○大室，音泰，下文「大室」同。大室，即中岳嵩高山也，在豫州。 
　　[疏]「大室」。
　　○正義曰：大室，即嵩高也。《釋山》云：「嵩高為中岳。」郭璞云：「大室山也，別名外方，今在河南陽城縣西北。」《土地名》云：「大室，河南陽城縣西嵩高山，中岳也。」《地理志》云：「武帝置嵩高縣，以奉大室之山，是為中岳。」又有少室，在大室之西也。
　　荊山、在新城沶鄉縣南。
　　○沶音市，又音爾。《漢書音義》音稚，或一音隸，則當水旁，作示恐非。本或作「渫」，字誤也。中南，在始平武功縣南。九州之險也，是不一姓。雖是天下至險，無德則滅亡。冀之北土，燕、代。
　　○燕，烏賢反。馬之所生，無興國焉。恃險與馬，不可以為固也，從古以然。是以先王務修德音，以亨神人，亨，通也。
　　○亨，許庚反，注同。 
　　[疏]注「亨通也」。
　　○正義曰：《易 文言》云：「亨者，嘉之會也。」嘉會禮通謂之亨，是亨為通也。言治民事神，使人神通說，故云「以亨神人」也。
　　不聞其務險與馬也。鄰國之難，不可虞也。或多難以固其國，啟其疆土；或無難以喪其國，失其守宇。于國則四垂為宇。
　　○疆，居良反。喪，息浪反，下同。 
　　[疏]注「于國」至「為宇」。
　　○正義曰：《易》稱「上棟下宇」，宇謂屋簷也。于屋則簷邊為宇也，于國則四垂為宇也，四垂，謂四竟邊垂。
　　若何虞難？齊有仲孫之難，而獲桓公，至今賴之。仲孫，公孫無知。事在莊九年。晉有里、之難，而獲文公，是以為盟主。里克、鄭，事在僖九年。
　　○，普悲反。衛、邢無難，敵亦喪之。閔二年，狄滅衛。僖二十五年，衛滅邢。
　　○邢音刑。故人之難，不可虞也。恃此三者，而不修政德，亡于不暇，又何能濟？君其許之。紂作淫虐，文王惠和，殷是以隕，周是以興，夫豈爭諸侯？」乃許楚使。使叔向對曰：「寡君有社稷之事，是以不獲春秋時見。言不得自往，謙辭。
　　○紂，直救反。隕，于敏反。楚使，所吏反。向，許丈反。見，賢遍反，下注「朝見」、「昏見」同。諸侯，君實有之，何辱命焉？」椒舉遂請昏，蓋楚子遣舉時，兼使求昏。晉侯許之。楚子問于子產曰：「晉其許我諸侯乎？」對曰：「許君。晉君少安，不在諸侯。安于小，小不能遠圖。
　　○少安，如字。其大夫多求，貪也。莫匡其君。在宋之盟，又曰如一。晉、楚同也。 
　　[疏]「莫匡其君」。
　　○正義曰：《釋言》云：「匡，正也。」《孝經》云：「君子之事上也，將順其美，匡救其惡。」
　　若不許君，將焉用之？」焉用宋盟。
　　○焉，于虔反，注同。王曰：「諸侯其來乎？」對曰：「必來。從宋之盟，承君之歡，不畏大國，大國，晉也。何故不來？不來者，其魯、衛、曹、邾乎！曹畏宋，邾畏魯，魯、衛逼于齊而親于晉，唯是不來。其余，君之所及也，誰敢不至？」言楚威力所能及。
　　○逼，彼力反。 
　　[疏]「其余」至「不至」。
　　○正義曰：言其余諸侯，君之威力所能及，誰敢不來至楚者也。
　　王曰：「然則吾所求者，無不可乎？」對曰：「求逞于人，不可。逞，快也。求人以快意，人必違之。與人同欲，盡濟。」為下會申傳。 
　　大雨雹。季武子問于申豐曰：「雹可御乎？」御，止也。申豐，魯大夫。對曰：「聖人在上，無雹，雖有不為災。古者，日在北陸而藏冰，陸，道也。謂夏十二月，日在虛危，冰堅而藏之。 
　　[疏]「聖人」至「為災」。
　　○正義曰：無雹，謂無害物之雹。雖有依時小雹，不與物為災也。劉炫云：「既云『無雹』，復云『雖有不為災』者，言有相形之勢也。『聖人在上，無雹』，言必無。」『雖有不為災』，復見無雹之意，猶《論語》『祭肉不出三日。出三日，不食之矣』。」
　　○注「陸道」至「藏之」。
　　○正義曰：《釋天》云：「北陸，虛也。西陸，昴也。」孫炎云：「陸，中也。北方之宿，虛為中也；西方之宿，昴為中也。」彼以陸為中，杜以陸為道者，陸之為中、為道，皆無正訓，各以意言耳。杜以「西陸朝覿」，謂「奎星朝見」。昴為西方中宿，則昴未得見。宿是日行之道。《爾雅》言「平曰陸」，高平是道路之處，故以陸為道也。日在北陸，為夏之十二月也。十二月，日在玄枵之次，小寒節，大寒中。《漢書 律歷志》載劉歆《三統歷》云：「玄枵之初，日在婺女八度為小寒節；在危初度為大寒中；終于危十五度。」是夏之十二月，日在虛危也。于是之時，寒極冰厚，故取而藏之也。《周禮 凌人》：「正歲十有二月，令斬冰。」《詩》云：「二之日鑿冰沖沖。」《月令》：「季冬冰盛水腹，命取冰。」鄭玄云：「腹，厚也。」以此知日在北陸，謂夏之十二月也。
　　西陸朝覿而出之。謂夏三月，日在昴畢，蟄蟲出而用冰。春分之中，奎星朝見東方。 
　　[疏]「西陸朝覿而出之」。
　　○正義曰：覿，見也。西道之宿，有星朝見者，于是而出之，謂奎星晨見而出冰也。
　　○注「謂夏」至「東方」。
　　○正義曰：杜以西陸為三月，日在大梁之次，清明節，谷雨中。《三統歷》云：「大梁之初，日在胃七度，為清明節；在昴八度，為谷雨中；終于畢十一度。」是夏之三月，日在昴畢。于是之時，蟄蟲已出，有溫暑臭穢，宜當用冰，故以時出之也。歷法：星去日半次，則得朝見。《三統歷》：「春分日在婁四度，宿分奎有十六度，乃次婁。」則春分之日，奎之初度，去日己二十度矣，故春分之中，得早朝見東方也。西方凡有七宿，傳言「西陸朝覿」，于傳之文，未知何宿覿也。服虔以為「二月日在婁四度。春分之中，奎始朝見東方，以是時出冰。《月令》『仲春，天子乃獻羔啟冰』是也」。服虔又以此言「出之」，即是仲春啟冰，故為此說。案：下句再言其藏、其出，覆此藏、出之文，言「其出之也，朝之祿位，賓食喪祭，于是乎用之」，即是班冰之事，非初啟也。安得以「出之」為啟冰也？如鄭玄答其弟子孫皓問云：「西陸朝覿，謂四月立夏之時。《周禮》夏班冰是也。」與杜說異，理亦通也。劉炫云：「春分奎星已見，杜以夏三月仍云『奎始朝見』，非其義也。杜、鄭及服三說，鄭為近之。」今知非者，杜以「西陸朝覿」，實是春分二月，故杜此注云：「春分之中，奎星朝見東方。」及下「獻羔啟之」，注云「謂二月春分，獻羔祭韭」是也。皆據初出其冰，公始用之時也。所以杜又注云「謂夏之三月，日在昴畢，蟄蟲出而用冰」者，以此傳云「西陸朝覿而出之」，下傳覆之云「其出之也，朝之祿位賓食喪祭于是乎用之」。既云「朝之祿位冰食喪祭」，則是普賜群臣，故杜云「謂夏三月」。又下注云「言不獨其公」，是據普班之時也。故下傳又云「火出而畢賦」是也。然冰之初出，在西陸始朝覿之時。冰之普出，在西陸朝覿之後。總而言之，亦得稱「西陸朝覿而出之」也。劉炫不細觀杜意，以為杜既言「春分朝見」，又言「謂夏三月」以規杜失，非也。
　　其藏冰也，深山窮谷，固陰沍寒于，是乎取之。沍，閉也。必取魁陰之冰，所以道遠其氣，使不為災。 
　　[疏]「其藏」至「取之」。
　　○正義曰：此傳再言其藏其出者，上言取之用之之事，下言藏之出之之禮也。山則遠而難窮，故言「深山」也。谷則近而易盡，故言「窮谷」也。固，牢也。沍，閉也。牢陰閉寒，言其不得見日寒甚之處，于是乎取之。
　　○注「冱閉」至「為災」。
　　○正義曰：《周禮》「鱉人掌互物」。鄭司農云：「互物，謂龜鱉有甲胡。」是冱為閉也。深山窮谷之冰，至夏猶未釋。陽氣起于下，隔于冰，伏積而不能出，憤發或散而為雹。藏冰必取此山谷之內積陰之冰，所以道達其氣，使不為災也。藏冰凌室，所藏不多，積陰之冰，不可取盡。不取川池之冰，以示道達其氣耳，未必陽氣皆待此而達也。
　　其出之也，朝之祿位，賓食喪祭，于是乎用之。言不獨共公。 
　　[疏]「其出」至「用之」。
　　○正義曰：此謂公家用之也。朝廷之臣，食祿在位，大夫以上，皆當賜之冰也。其公家有賓客享食，公家有喪有祭，于是乎用之，言其不獨共公身所用也。《周禮 凌人》云：「春始治鑒，凡內外饔之膳羞鑑焉，凡酒漿之酒醴亦如之。祭祀共冰鑑，賓客共冰，大喪共夷槃冰。」是公家所用冰也。
　　其藏之也，黑牡秬黍，以享司寒。黑牡，黑牲也。秬，黑黍也。司寒，玄冥，北方之神。故物皆用黑。有事于冰，故祭其神。
　　○牡，茂後反。秬音巨。冥，亡丁反。 
　　[疏]注「黑牡」至「其神」。
　　○正義曰：此祭玄冥之神，非大神，且非正祭，計應不用大牲。杜言「黑牡、黑牲」，當是「黑牡」，羊也。「秬，黑黍」，《釋草》文也。啟冰唯獻羔、祭韭。藏冰則祭用牲黍者，啟唯告而已，藏則設享祭之禮，祭禮大而告禮小故也。《月令》于冬云「其神玄冥」，故知司寒是玄冥也。北方之神，故物皆用黑，從其方色也。有事于冰，故祭其寒神。
　　其出之也，桃弧棘矢，以除其災。桃弓棘箭，所以禳除凶邪，將御至尊故。
　　○弧音胡。禳，如羊反。邪，似嗟反。 
　　[疏]注「桃弓」至「尊故」。
　　○正義曰：《說文》云：「弧，木弓也。」謂空用木，無骨飾也。服虔云：「桃，所以逃凶也。棘矢者，棘赤有箴，取其名也。蓋出冰之時，置此弓矢于凌室之戶，所以禳除凶邪。將御至尊，故慎其事，為此禮也。」此傳言「其出之也」，雖覆上文「出之」之文其實此「出之」，謂二月初出之時，公將用之，故設弓矢也。劉炫云：「此言『出之』，覆上『西陸朝覿』，知是火出時事。二月已啟，此方用弓矢者，二月啟冰始薦宗廟，此公將用之，故設弓矢也。」
　　其出入也時，食肉之祿，冰皆與焉。食肉之祿，謂在朝廷治其職事就官食者。
　　○與音預。 
　　[疏]注「食肉」至「食者」。
　　○正義曰：在官治事，官皆給食。大夫以上，食乃有肉。故魯人謂曹劌曰「肉食者謀之」，又說子雅、子尾之食云「公膳日雙雞」。是大夫得食肉也。傳言「食肉之祿」，祿即此肉是也。若依禮，常所合食。案：《玉藻》云：「天子日食少牢，諸侯日食特牲，大夫特豕，士特豚。」則士亦食肉。但彼是在家之禮，非公朝常食也。杜言「謂在朝廷治其職事就官食者」，以明在官之食有冰耳。下云「自命夫命婦，無不受冰」，謂賜之冰，受以歸，在家用之也。
　　大夫命婦，喪浴用冰。命婦，大夫妻。
　　○浴音欲。 
　　[疏]「大夫」至「用冰」。
　　○正義曰：《喪服傳》曰：「大夫吊于命婦，錫衰。命婦吊于大夫，亦錫衰。」此傳與彼命婦之文，皆與大夫相對，故杜知是大夫妻也。《喪大記》云：「君設大盤，造冰焉；大夫設夷盤，造冰焉；士並瓦盤，無冰。」鄭玄云：「禮，自仲春之後，尸、既襲、既小斂，先內冰盤中，乃設于其上，不施席而遷尸焉。秋涼而止。」《士喪禮》，君賜冰亦用夷盤，是當喪之時，特賜之冰，浴訖乃設，故云「喪浴用冰」。
　　祭寒而藏之，享司寒。
　　○祭寒而藏之，本或作「祭司寒」者，非。獻羔而啟之，謂二月春分獻羔、祭韭，開冰室。
　　○韭音九。 
　　[疏]「祭寒」至「啟之」。
　　○正義曰：上巳云「其藏冰也，黑牡秬黍，以享司寒」，今復云「祭寒而藏之」，與上一事而重其文者，欲明獻羔而啟之，還是獻之于寒神，故更使「藏之」、「啟之」文相對也。
　　○注」謂二」至「冰室「。
　　○正義曰：《詩》云：「四之日其蚤，獻羔祭韭。」四之日，即夏之二月也。告神而始開冰室，始薦宗廟；薦神之後，公遂用之，俱在春分之月。
　　公始用之。公先用，優尊。火出而畢賦。火星昏見東方，謂三月、四月中。 
　　[疏]注「火星」至「月中」。


上一篇　下一篇 