總目 > 儒藏 > 春秋 > 春秋左傳正義 > 春秋左傳正義048
　　【經】二十有二年，春，王正月，公至自會。（無傳。） 
　　夏，四月。秋，七月，辛酉，叔老卒。無傳。子叔齊子。 
　　冬，公會晉侯、齊侯、宋公、衛侯、鄭伯、曹伯、莒子、邾子、薛伯、杞伯、小邾子于沙隨。公至自會。無傳。 
　　楚殺其大夫公子追舒。書名者，寵近小人，貪而多馬，為國所患。
　　○近，附近之近。 
　　【傳】二十二年，春，臧武仲如晉，（公頻與晉侯外會，今各將罷還，魯之守卿遣武仲為公謝不敏，故不書。
　　○守，手又反。為公，于偽反。） 
　　[疏]注「公頻」至「不書」。
　　○正義曰：經書「正月，公至自會。」則武仲初發，公仍未至。傳言「武仲如晉」，正為御叔傲使不論聘晉之意。故杜原公之未歸而遣使，使又不書于經，知是魯之守臣使適晉也。二十六年，鄭伯朝晉而歸，使公孫夏謝不敏。知此亦是為公謝不敏，非公命，故不書也。服虔云：「武仲非卿，故不書。」前年傳武仲為司寇，後年出奔，書于經。此年不得云非卿也。
　　雨，過御叔。御叔在其邑，將飲酒，御叔，魯御邑大夫。
　　○過，古禾反。御叔，魚呂反，又魚據反。曰：「焉用聖人？武仲多知，時人謂之聖。
　　○焉，于虔反。知音智，又如字。 
　　[疏]注「武仲」至「之聖」。
　　○正義曰：《周禮 大司徒》：「以鄉三物教萬民，一曰六德：知、仁、聖、義、忠、和。」鄭玄云：「聖通而先識也。」《尚書 洪范》云「睿作聖」，是聖者通識之名，時人見其多知，故以聖人言之，非為武仲實是大聖也。《尚書》稱「惟狂剋念作聖，惟聖罔念作狂」。《詩》稱「人之齊聖」、「皇父孔聖」、「母氏聖善」，皆非大聖也。
　　我將飲酒，而已雨行，何以聖為？」穆叔聞之，曰：「不可使也，而傲使人，言御叔不任使四方。
　　○傲，三報反。使人，所吏反，注同。任音壬。國之蠹也。」令倍其賦。古者家有國邑，故以重賦為罰。傳言穆叔能用教。
　　○蠹，丁故反。 
　　[疏]注「古者」至「用教」。
　　○正義曰：《周禮 大司徒》云：「凡建邦國，諸公之地，方五百里，其食者半。諸侯之地，方四百里；諸伯之地，方三百里，其食者三之一。諸子之地，方二百里；諸男之地，方百里，其食四之一。」鄭玄云：「其食者半、三之一、四之一者，土均均邦國地貢輕重之等，必足其國禮俗喪紀祭祀之用，乃貢其余。大國貢重，正之也，小國貢輕，字之也。」此是諸侯之國貢王之差也。《司勳職》云：「凡頒賞地，三之一食。」鄭玄云：「賞地之稅，三分計稅，王食其一，二全入于臣。」此采邑貢王之數也。然則諸侯之臣，受其采邑者，亦當三分之一而歸于公。故云「古者家其國邑」，言以國邑為己之家，有貢于公者，是減巳而貢之，故以「重賦為罰」，言重倍其賦，當以三分而二入公也。
　　夏，晉人徵朝于鄭。召鄭使朝。鄭人使少正公孫僑對，少正，鄭卿官也。公孫僑，子產。
　　○少，詩照反，注及下少年同。僑，其驕反。 
　　[疏]注「少正鄭卿官也」。
　　○正義曰：十九年傳云「立子產為卿」，知少正是鄭之卿官名也。春秋之時官名變改，《周禮》無此名也。
　　曰：「在晉先君悼公九年，我寡君于是即位。魯襄八年。即位八月即位年之八月而我先大夫子駟從寡君以朝于執事。執事不禮于寡君。言朝執事，謙不敢斥晉侯。寡君懼，因是行也。我二年六月朝于楚，因朝晉不見禮，生朝楚心。晉是以有戲之役。在九年。
　　○戲，許宜反。楚人猶競，而申禮于敝邑敝邑。欲從執事，而懼為大尤，曰，『晉其謂我不共有禮』，是以不敢攜貳于楚。我四年三月，先大夫子蟜又從寡君以觀釁于楚，實朝，言觀釁，飾辭也。言欲往視楚，知可去否。
　　○共音恭。下共祀同。釁，許勤反。晉于是乎有蕭魚之役。在十一年。謂我敝邑，邇在晉國，譬諸草木，吾臭味也，晉、鄭同姓故。而何敢差池？差池，不齊一。
　　○差，初宜反，又初佳反，一音七河反，注同。池，徐本作沱，直知反，一音徒何反，注同。楚亦不競，寡君盡其土實，土地所有。重之以宗器，宗廟禮樂之器，鍾磬之屬。
　　○重，直用反。以受齊盟。齊，同也。遂帥群臣隨于執事，以會歲終。朝正。 
　　[疏]注「朝正」。
　　○正義曰：言「以會歲終」，則歲事終以至正月朝正也。「朝正」，二十九年傳文也。
　　貳于楚者，子侯、石盂，歸而討之。石盂，石。
　　○盂音于。，敕略反。溴梁之明年，溴梁在十六年。子蟜老矣，公孫夏從寡君以朝于君，見于嘗酎，酒之新熟，重者為酎。嘗新飲酒為嘗酎。
　　○夏，戶雅反，下同。見，賢遍反，又如字。酎，直又反。 
　　[疏]注「酒之」至「嘗酎」。
　　○正義曰：《月令》「孟夏，天子飲酎，用禮樂」。鄭玄云：「酎之言醇也，謂重釀之酒也。春酒至此始成，與群臣以禮樂飲之于朝，正尊卑也。」彼言「飲酎」，當是夏祭之後。此言「嘗酎」，謂見于夏祭，故云「與執膰焉」，謂祭末受胙肉也。
　　與執燔焉。助祭。
　　○與音預。燔，又作膰，音煩，祭肉也。間二年，聞君將靖東夏，謂二十年澶淵盟。
　　○間，間廁之間，又如字。四月，又朝以聽事期。先澶淵二月往朝，以聽會期。
　　○先，悉薦反。不朝之間，無歲不聘，無役不從。以大國政令之無常，國家罷病，不虞薦至，薦，仍也。
　　○罷音皮。薦，在薦反。無日不惕，豈敢忘職？惕，懼也。
　　○惕，他歷反。大國若安定之，其朝夕在庭，何辱命焉？言自將往，不須來召。
　　○朝如字。若不恤其患，而以為口實，口實，但有其言而已。 
　　[疏]注「口實」至「而巳」。
　　○正義曰：但有徵責之言實出于口也。服虔云：實謂譴讓也。
　　其無乃不堪任命，而翦為仇讎，剪，削也。謂見剝削不堪命，則成仇讎。敝邑是懼，其敢忘君命？委諸執事，執事實重圖之！」傳言子產有辭，所以免大國之討。 
　　秋，欒盈自楚適齊。晏平仲言于齊侯曰：「商任之會，受命于晉。受錮欒氏之命。今納欒氏，將安用之？小所以事大，信也。失信，不立。君其圖之！」弗聽。退告陳文子曰：「君人執信，臣人執共，忠、信、篤、敬，上下同之，天之道也。君自棄也，弗能久矣。」為二十五年齊弒其君光傳。九月，鄭公孫黑肱有疾，歸邑于公。黑肱，子張。肱，古宏反。召室老、宗人立段，段，子石，黑肱子。而使黜官、薄祭，黜官，無多受職。祭以特羊，殷以少牢，四時祀，以一羊。三年盛祭，以羊豕。殷，盛也。 
　　[疏]注「四時」至「盛也」。
　　○正義曰：少牢饋食禮者，諸侯之大夫時祭之禮也。是時祭用少牢，今公孫黑肱使黜官薄祭，故時祭用特羊，殷祭乃少牢。諸侯之大夫止用少牢。而《禮器》云：「君子大牢而祭，謂之禮。匹士大牢而祭，謂之攘。」鄭玄云：「君子謂大夫以上。」是大夫之祭有用大牢時也。又《雜記》云：「上大夫之虞也少牢，卒哭成事，祔，皆大牢。」據此二文，大夫得用大牢者，《禮器》之文，據天子大夫故也。《雜記》據喪祭故進用等。《士喪禮》士遣奠用少牢是也。大夫無禘祫，而而云殷三年祭者，《禮記》言大夫有善于君，祫及五世。是大夫有功或得禘祫也。劉炫云：「《禮器》云：『君子大牢而祭謂之禮，匹士大牢而祭謂之攘。』鄭玄云：『君子謂大夫以上。』是大夫祭有用大牢時也。《雜記》云：『大夫之虞也皆少牢，卒哭與祔皆大牢。』喪祭有大牢，明吉祭亦有也。此言特羊，必是時祭，殷以少牢，明是三年一為大祭，猶天子諸侯禘也。禮，大夫時祭少牢，大祭大牢，今黑肱全減之盛也。」
　　足以共祀，盡歸其余邑。曰：「吾聞之，生于亂世，貴而能貧，民無求焉，可以後亡。敬共事君，與二三子。生在敬戒，不在富也。」已巳，伯張卒。君子曰：「善戒！《詩》曰：『慎爾侯度，用戒不虞。』鄭子張其有焉。」《詩 大雅》。侯，維也。義取慎法度，戒未然。
　　○盡歸，津忍反，凡此例可求，故特音之。 
　　[疏]「詩曰」至「有焉」。
　　○正義曰：《詩 大雅 抑》之篇。侯，維也。言謹慎爾身，唯在依法度，用此以戒不億度之事。鄭子張其有此詩之義焉。言生在敬戒，是慎法度也。貴而能貧，是戒不虞也。
　　冬，會于沙隨，復錮欒氏也。晉知欒盈在齊，故復錮也。
　　○複，扶又反，注同。下複使、下注復生、不復行皆同。欒盈猶在齊，晏子曰：「禍將作矣！齊將伐晉，不可以不懼。」為明年齊伐晉傳。 
　　楚觀起有寵于令尹子南，未益祿而有馬數十乘。言子南偏寵觀起，令富。
　　○數，所主反。乘，繩證反。令，力呈反。楚人患之，王將討焉。子南之子棄疾為王御士，御王車者。王每見之，必泣。棄疾曰：「君三泣臣矣，敢問誰之罪也。」王曰：「令尹之不能，爾所知也。國將討焉。爾其居乎？」問能止事我否？對曰：「父戮子居，君焉用之？洩命重刑，臣亦不為。」漏洩君命，罪之重。
　　○焉，于虔反，下焉入同。洩，息列反，又以制反。王遂殺子南于朝，轘觀起于四竟。轘，車裂以徇。
　　○轘音患。竟音境，下同。子南之臣謂棄疾：「請徙子尸于朝。」欲犯命取殯。
　　○殯，必刃反。曰：「君臣有禮，唯二三子。」不欲犯命移尸。三日，棄疾請尸，王許之。既葬，其徒曰：「行乎？」行，去也。曰：「吾與殺吾父，行將焉入？」曰：「然則臣王乎？」曰：「棄父事讎，吾弗忍也！于事是讎，于實是君，故雖謂讎，而不敢報。
　　○與音預。殺如字，一音試。遂縊而死。傳譏康王與人子謀其父，失君臣之義。
　　○縊，一賜反。複使薳子馮為令尹，公子齮為司馬，屈建為莫敖。屈建，子木也。
　　○齮，五綺反。屈，居忽反。有寵于薳子者八人，皆無祿而多馬。他日朝，與申叔豫言，弗應而退。從之，入于人中。申叔辟薳子，不欲與語。
　　○應，應對之應。又從之，遂歸。退朝，見之，薳子就申叔家見之。曰：「子三困我于朝，吾懼，不敢不見。吾過，子姑告我，何疾我也？」對曰：「吾不免是懼，何敢告子？」言恐與子並罪，故不敢與子語。
　　○不見，賢遍反。曰：「何故？」對曰：「昔觀起有寵于子南，子南得罪，觀起車裂，何故不懼？」自御而歸，不能當道。薳子惶懼，意不在御。至，謂八人者曰：「吾見申叔，夫子，所謂生死而肉骨也。已死復生，白骨更肉。知我者，如夫子則可。夫子，謂申叔也。如夫子，謂以義匡已。不然，請止。」止，不相知。辭八人者，而後王安之。辭，遣之。 
　　十二月，鄭游販將歸晉，游販，公孫蠆子。
　　○販，普板反。未出竟，遭逆妻者，奪之以館于邑。舍止其邑，不復行。丁巳，其夫攻子明，殺之，以其妻行。十二月無丁已。丁巳，十一月十四日也。子展廢良而立大叔，良，游眅子。大叔，眅弟。
　　○太音泰。曰：「國卿，君之貳也，民之主也，不可以苟。請舍子明之類。」子明有罪，而良又不賢故。
　　○舍音舍。求亡妻者，使復其所。使游氏勿怨，鄭國不討專殺之人，所以抑強扶弱，臨時之宜。曰：「無昭惡也。」交怨，則父之不修益明也。 
　　[疏]注「交怨」至「明也」。
　　○正義曰：若游氏報殺此人，則人知其父被殺。其父所以見殺，為奪人妻故也。報殺則人知其父，是父之行不修益明也。
　　【經】二十有三年，春，王二月，癸酉，朔，日有食之。（無傳。） 
　　三月，已巳，杞伯匄卒。五同盟。
　　○匄，古害反。 
　　[疏]注「五同盟」。
　　○正義曰：匄以十年即位，九年盟于戲，十一年于亳城北，十六年于溴梁，十九年于祝柯，二十年于澶淵，皆魯杞俱在，是五同盟。
　　夏，邾畀我來奔。無傳。畀我是庶其之黨，同有竊邑叛君之罪。來奔，故書。
　　○畀，必利反。 
　　[疏]注「畀我」至「故書」。
　　○正義曰：杜從賈說，以為庶其之黨，同有竊邑叛君之罪。劉炫《規過》云：「杜此注云『庶其之黨』，庶其奔魯三年，若是其黨，邾人即應討之，何因至今始奔？庶其以邑奔魯，魯人還以賜之，畀我不得彼邑，竊邑之狀復何在焉？《釋例》又曰：『小國之卿，或命而禮儀不備，或未加命數，故不書之。邾畀我之等，其奔亡亦多，所書唯數人而已，知其合制者少也。』如彼所說，又以畀我是卿，何為兩說自相矛楯乎？」炫以為《釋例》是，《集解》非。今刪定知不然者，原杜之意，以二十一年邾庶其竊邑來奔，去此既近，邾更無事，今畀我來奔，必是庶其之黨，同有竊邑叛君之罪。《春秋》之例，命卿有罪，出奔皆書名。畀我書名，罪其與庶其同黨，非謂畀我非命卿，與《釋例》不違。劉不曉杜旨，妄為規過，非也。
　　葬杞孝公。無傳。 
　　陳殺其大夫慶虎及慶寅。書名，皆罪其專國叛君。言及，使異辭，無義例。 
　　[疏]注「書名」至「義例」。
　　○正義曰：被殺書名，是罪之文，故以專國叛君為二慶罪狀。成十七年晉殺其大夫卻錡、郤犨、郤至，哀四年蔡殺其大夫公孫姓、公孫霍，皆不言「及」。文九年晉殺其大夫士縠及箕鄭父，與此並言「及」。傳無其說，知是史異辭，無義例也。
　　陳侯之弟黃自楚歸于陳。諸侯納之曰歸。黃至楚自理得直，欲為楚所納。 
　　晉欒盈複入于晉，以惡入曰複入。
　　○複，扶又反，注同。入于曲沃。兵敗奔曲沃。據曲沃眾，還與君爭，非欲出附他國，故不言叛。
　　○還，戶關反。爭，爭斗之爭。 
　　[疏]注「兵敗」至「言叛」。
　　○正義曰：案傳欒盈潛入曲沃，之甲以入晉都，及敗，又入于曲沃。潛入之時，晉人不覺，及敗後更入。晉人以其狀告，故先書「復入于晉」，後言「入于曲沃」，謂其敗而後入，故云「兵敗奔曲沃」也。不言叛者，叛謂以邑叛屬他國。欒盈既入曲沃，據曲沃之眾與君戰爭，兵敗而死，終亦不附他國，故不言叛也。然則昭二十一年，宋華亥入于宋南里以叛；定十一年，宋公之弟辰入于蕭以叛；十三年，晉趙鞅入于晉陽以叛，荀寅入于朝歌以叛，皆非叛屬他國。而並書「叛」者，彼皆與國相距不勝而即出奔，得歸乃言復國，皆有叛屬他國之意，故本國皆以叛告。此欒盈與君爭勝，不勝即死，未有叛屬他國之意，故晉人不以叛告也。
　　秋，齊侯伐衛，遂伐晉。兩事，故言遂。 
　　[疏]注「兩事故言遂」。
　　○正義曰：遂者，因上事上下事之辭。是兩事，故曰「遂」。僖二十八年，晉侯侵曹，晉侯伐衛，亦是一舉而為兩事，不言遂者，于彼注云「再舉晉侯者，曹、衛兩來告」。然則此言「遂」者，齊人來告，以齊告為文，故乃言「遂」也。
　　八月，叔孫豹帥師救晉，次于雍榆。豹救晉，待命于雍榆，故書次。雍榆，晉地。汲郡朝歌縣東有雍城。
　　○雍，于用反。朝如字。 
　　己卯，仲孫速卒。孟莊子也。 
　　冬，十月，乙亥，臧孫紇出奔邾。書名者，阿順季氏，為之廢長立少，以此奔亡，罪之。
　　○為，于偽反。長，丁丈反。少，詩照反。 
　　[疏]注「書名」至「罪之」。
　　○正義曰：書名，是罪之文。案傳紇為孟氏所譖，其奔非紇之罪。故杜以阿順季氏，廢長立少，為紇之罪狀也。
　　晉人殺欒盈。 
　　齊侯襲莒。輕行，掩其不備曰襲。因伐晉還襲莒，不言遂者，間有事。
　　○輕，遣政反。 
　　[疏]注「輕行」至「有事」。
　　○正義曰：莊二十九年傳例曰：「凡師有鍾鼓曰伐，無曰侵，輕曰襲。」是輕者，舍其輜重。倍道輕行，掩其不備曰襲。傳言「齊侯還自晉，不入，遂襲莒」。經不言遂者，間有他事故也。若然，僖六年夏，公會齊侯云云伐鄭。秋，楚人圍許，諸侯遂救許。二十八年，公會晉侯云云于溫，天王狩于河陽云云，諸侯遂圍許。彼亦間有他事。而言「遂」者，兩事言遂，取其省文。彼二者公皆親在，事不待告，故遠承上事，言諸侯遂行。此書齊事，雖告稱遂行襲莒，亦不可書遂，為間有數事，與前文隔絕故也。
　　【傳】二十三年，春，杞孝公卒，晉悼夫人喪之。（悼夫人，晉平公母，杞孝公姊妹。
　　○喪，如字，徐息浪反。）平公不徹樂，非禮也。（徹，去也。
　　○去，起呂反。）禮，為鄰國闕。（《禮》：諸侯絕期。故以鄰國責之。
　　○為，于偽反，下注「為召」、下「而為」注同。期，居其反。） 
　　[疏]「傳注禮諸侯」至「責之」。
　　○正義曰：杞孝公，晉平公之舅也。尊同則相為不降，平公于禮為舅，當服緦麻三月。但緦服既輕，其恩不過鄰國，故傳言「禮，為鄰國闕」也。杜言「諸侯絕期」者，據《禮》之正法，言諸侯尊降其親，雖有本服賜者，亦當為之闕，故以鄰國責之。《禮》，父在，為母服期。喪絕旁期，非母也。
　　陳侯如楚。朝也。公子黃愬二慶于楚，楚人召之。二慶，虎及寅也。二十年，二慶譖黃，黃奔楚自理。今陳侯往，楚乃信黃，為召二慶。
　　○愬，息路反。使慶樂往，殺之。慶樂，二慶之族。二慶畏誅，故不敢自往。
　　○使慶樂往，絕句。慶氏以陳叛。因陳侯在楚而叛之。不書叛，不以告。夏，屈建從陳侯圍陳。陳人城，治城以距君。屈建，楚莫敖。
　　○從，才用反，又如字。板隊而殺人。役人相命，各殺其長。慶氏忿其板隊，遂殺築人。故役人怒而作亂。
　　○隊，直類反，注同。長，丁丈反。遂殺慶虎、慶寅。楚人納公子黃。君子謂：「慶氏不義，不可肆也。」肆，放也。故《書》曰：『惟命不于常。』」《周書 康誥》。言有義則存，無義則亡。 
　　[疏]「君子」至「于常」。
　　○正義曰：杜言慶氏以陳叛，叛不書，不以告，則傳載君子之言，其意不為經也。君子自論慶氏之罪，所為不義，不可放肆，以為宜其誅滅，故引《尚書 康誥》，言天命之不于常，有義則存，無義則亡。慶氏族有二卿，為不義之故，而並喪亡，故君子論其事傷之也。服虔以為傳發此言為不書慶氏以陳叛，為楚所圍，稱國以殺，不成惡人肆其志也。服意見元年「圍宋彭城」，追書系宋，不登叛人，謂此亦宜然，故為此解。然叛是大罪，若書為叛，其惡益明，何當匿其罪名謂之不可肆也？若慶氏不可放肆，故不書其叛，則林父、華亥、趙鞅、荀寅之徒，豈皆可使放肆而書其叛乎？且傳文不言書經之意，知之不為經也。故杜以為叛不告，故不書耳。
　　晉將嫁女于吳，齊侯使析歸父媵之，以藩載欒盈及其士，藩，車之有障蔽者，使若媵妾在其中。
　　○析，星歷反。媵，以証反，又繩證反。藩，方元反，注同。障，之亮反，又音章。 
　　[疏]「晉將」至「媵之」。
　　○正義曰：晉將嫁女為吳之夫人，齊以女為媵，使析歸父送媵女于晉，令與適俱行也。禮，媵同姓，適異姓。今晉嫁女于同姓，齊以異姓為媵，皆非禮也。而不言非禮者，但傳本主說欒盈，不言事之可否。
　　納諸曲沃。欒盈邑也。欒盈夜見胥午而告之。胥午，守曲沃大夫。對曰：「不可！天之所廢，誰能興之？子必不免！吾非愛死也，知不集也。」集，成也。
　　○知音智，又如字。盈曰：「雖然，因子而死，吾無悔矣。我實不天，子無咎焉。」言我雖不為天所祐，子無大咎，故可因。
　　○咎，其九反。祐音又。許諾，伏之。而觴曲沃人，胥午匿盈而飲其眾。
　　○觴，式羊反。匿，女力反。飲，于鴆反。樂作，午言曰：「今也得欒孺子何如？」孺子，欒盈。對曰：「得主而為之死，猶不死也！」皆歎，有泣者。爵行，又言。皆曰：「得主，何貳之有！」盈出，遍拜之。謝眾之忠已。 
　　四月，欒盈帥曲沃之甲，因魏獻子以晝入絳。獻子，魏舒。絳，晉國都。初，欒盈佐魏莊子于下軍，莊子，魏絳，獻子之父。獻子私焉，故因之。私，相親愛。趙氏以原、屏之難怨欒氏，成八年，莊姬譖之，欒郤為徵。
　　○屏，薄輕反。難，乃旦反。韓、趙方睦。韓起讓趙武，故和睦。中行氏以伐秦之役怨欒氏，十四年晉伐秦，欒黶違荀偃命，曰：「余馬首欲東。」而固與范氏和親。范宣子佐中行偃于中軍。知悼子少，而聽于中行氏。悼子，知罃之子荀盈也。少，年十七。知氏、中行氏同祖，故相聽從。
　　○知音智。少，詩照反，注同。 
　　[疏]注「悼子」至「聽從」。
　　○正義曰：十三年傳云「荀罃卒」。十四年傳言「盈生」。六年而武子卒。是其少也。知悼子，荀首之孫。中行，吳荀林父之曾孫。首是林父之弟。首為知氏，林父為中行氏，是同祖也。悼子是荀吳二從叔父，故相聽從計。悼子年十六，不得為十七，是故沈氏云，後人傳寫誤。劉炫以此而規杜氏，非也。
　　程鄭嬖于公。鄭亦荀氏宗。
　　○嬖，必計反。 
　　[疏]「程鄭嬖于公」。
　　○正義曰：鄭雖非卿，亦是彊族。言嬖于公，見其不助欒氏。
　　唯魏氏及七輿大夫與之。七輿，官名。
　　○輿音余。 
　　[疏]注「七輿官名」。
　　○正義曰：僖十年傳言「七輿大夫」，杜云：「侯伯七命，副車七乘。」謂副車，每車有一大夫主之，則此七輿大夫，杜亦為主副車之官也。劉炫云：「若是主公車，則當情親于公，不應曲附欒氏。」服虔云「下軍輿帥七人」，炫謂服言是。
　　樂王鮒侍坐于范宣子。或告曰：「欒氏至矣！」宣子懼。桓子曰：「奉君以走固宮，必無害也。桓子，樂王鮒。
　　○鮒音附。坐，如字，一音十臥反。走，如字，一音奏。且欒氏多怨，子為政，欒氏自外，子在位，其利多矣。既有利權，又執民柄，賞罰為民柄。
　　○柄，彼命反。 
　　[疏]「且欒」至「民柄」。
　　○正義曰：欒氏多怨，言易克，既有為利之權，又執民之八柄也。
　　○注「賞罰為民柄」。
　　○正義曰：《周禮 大宰》：「以八柄詔王馭群臣：一曰爵，二曰祿，三曰予，四曰置，五曰生，六曰奪，七曰廢，八曰誅。」此八者爵、祿、予、置、生是賞也；奪、廢、誅是罰也。賞罰二事，分為八名。此時臨與敵戰，唯賞罰而已，故以賞罰言之。鄭玄云：「柄，所秉執以起事者也。」然則柄以器物為喻，若用斧之執其柄也。
　　將何懼焉？欒氏所得，其唯魏氏乎！而可強取也。夫克亂在權，子無懈矣。」公有姻喪，夫人有杞喪。
　　○強，其丈反，下注「強取」同。懈，佳賣反。 
　　[疏]注「夫人有杞喪」。
　　○正義曰：隱元年傳說葬之節云「士逾月，外姻至」。則姻是外親之總名，杞孝公卒，夫人有兄弟之服，是有杞喪也。傳言「公有姻喪」，注言「夫人有杞喪」者，下文樂王鮒「使宣子墨縗冒絰」，詐為夫人故也。案經「葬杞孝公」之下，始書「欒盈複入于晉」，則欒盈之入，在孝公葬後。杜解諸侯既葬除服，而夫人猶有服者，葬杞孝公。書魯使去之日，欒盈入晉，當在葬杞孝公之前。故夫人猶有服，故得詐為之也。
　　王鮒使宣子墨縗冒絰，晉自殽戰還，遂常墨縗。
　　○縗，七雷反，本又作衰，同。冒，莫報反。絰，直結反。冒絰，以絰冒其首也。一云，縗、冒、絰三者皆墨之。 
　　[疏]「墨縗冒絰」。
　　○正義曰：夫人為其兄弟，當大功喪服，大功布衰裳牡麻絰。冒絰者，言以絰冒其首也。樂王鮒使宣子詐為夫人孝服也。
　　二婦人輦以如公，恐欒氏有內應距之，故為婦人服而入。奉公以如固宮。固宮，宮之有台觀備守者。
　　○觀，古喚反。守，手又反。 
　　[疏]「奉公以如固宮」。
　　○正義曰：《晉語》云「范宣子以公入于襄公之宮」。蓋襄公有別宮牢固，故謂之固宮。
　　范鞅逆魏舒，用王鮒計，欲強取之。則成列既乘，將逆欒氏矣。趨進，曰：「欒氏帥賊以入，鞅之父與二三子在君所矣，二三子，諸大夫。
　　○乘，繩証反，下「驂乘」、「超乘」並注同。使鞅逆吾子。鞅請驂乘。」持帶，驂乘必持帶，備隋隊。
　　○隋，徒果反。隊，直類反。遂超乘。跳上獻子車。
　　○跳，他彫反。上，時掌反。右撫劍，左援帶，劫之。
　　○援音袁。命驅之出。僕請，請所至。鞅曰：「之公。」宣子逆諸階，逆獻子也。執其手，賂之以曲沃。恐不與巳同心。初，斐豹，隸也，著于丹書。蓋犯罪沒為官奴，以丹書其罪。
　　○斐音非，一音芳匪反。 
　　[疏]注「蓋犯」至「其罪」。正義曰：《周禮 司厲職》云：「其奴，男子入于罪隸，女子入于舂稿。」鄭玄云：「奴從坐而沒入縣官者，男女同名。」杜用鄭說，以無正文，故云「蓋」。以斐豹請焚丹書，知以丹書其籍。近世《魏律》緣坐配沒為工樂雜戶者，皆用赤紙為籍，其卷以鉛為軸。此亦古人丹書之遺法。
　　欒氏之力臣曰督戎，國人懼之。斐豹謂宣子曰：「苟焚丹書，我殺督戎。」宣子喜，曰：「而殺之，所不請于君焚丹書者，有如日！」言不負要，盟如日。
　　○督，丁毒反。乃出豹而閉之，閉著門外。
　　○著，陟略反。督戎從之。逾隱而待之，隱，短牆也。督戎逾入，豹自後擊而殺之。范氏之徒在台後，公台之後。欒氏乘公門。乘，登也。宣子謂鞅曰：「矢及君屋，死之！」鞅用劍以帥卒，用劍短兵接敵，欲致死。
　　○卒，子忽反。欒氏退，攝車從之。鞅攝宣子戎車。遇欒樂，樂，盈之族。曰：「樂免之，死，將訟女于天！」言雖死猶不舍女罪。
　　○女音汝，注同。樂射之，不中；又注，注，屬矢于弦也。
　　○射，食亦反。中，丁仲反。注，之住反，注同。屬，之玉反。則乘槐本而覆。欒樂車櫟槐而覆。
　　○槐音懷。覆，芳服反，注同。櫟音歷。或以戟鉤之，斷肘而死。欒魴傷。欒盈奔曲沃，晉人圍之。魴，欒氏族。
　　○斷音短。肘，張九反。 
　　[疏]注「魴欒氏族」。
　　○正義曰：服虔云「魴，盈之子」，俱無文也。計欒盈，宣子之外孫，胥午謂為孺子，未得有子巳堪戰。十九年，欒魴巳帥師伐齊，必非欒盈子，故杜以為欒氏族。《世族譜》：欒魴為欒氏族，以欒樂為雜人。不知杜意何故也。
　　秋，齊侯伐衛。先驅：谷榮御王孫揮，召揚為右。先驅，前鋒軍。
　　○揮，許韋反。召，上照反。申驅：成秩御莒恆，申鮮虞之傳摯為右。申驅，次前軍。傳摯，申鮮虞之子。
　　○鮮音仙。之傳摯音至，本或作申鮮虞之子傳摯。 
　　[疏]「申鮮虞之傳摯為右」。
　　○正義曰：俗本多云：「申鮮虞之子。今案注云「傳摯，申鮮虞之子」。若傳先有子字，無煩此注，故今定本皆無。
　　曹開御戎，晏父戎為右。公御右也。
　　○晏父音甫。貳廣：上之登御邢公，盧蒲癸為右。貳廣，公副車。
　　○廣，古曠反，注同。邢音刑。啟：牢成御襄罷師，狼蘧疏為右。左翼曰啟。
　　○牢，魯刀反，一本作罕成。罷，音皮，徐音彼，一音皮買反。狼音郎。蘧，其居反。 
　　[疏]注「左翼曰啟」。
　　○正義曰：左翼曰啟，右翼曰胠。賈逵以為此言或當有成文也。且此傳上下，「先驅」、「申驅」是前軍也，「大殿」是後軍也，明「啟」、「胠」是在旁之軍。《說文》云：「胠，掖下也。」胠是在旁明矣。凡言左右，以左為先，知啟是左也。名之曰啟，或使之先行。《詩》云：「以先啟行。」服虔引《司馬法 謀帥篇》曰：「大前驅啟，乘車大晨，倅車屬焉。」大晨，大殿也，音相似。如服言，古人有名軍為啟者。
　　胠：商子車御侯朝，桓跳為右。右翼曰胠。
　　○胠，起居反，徐又音脅，或起業反。朝如字，一音直遙反。跳，徒彫反。大殿：商子游御夏之御寇，崔如為右；大殿，後軍。
　　○殿，都練反，注同。夏，戶雅反。御，魚呂反。燭庸之越駟乘。四人共乘殿車也。傳具載此，言莊公廢舊臣，任武力。
　　○駟乘，繩證反。自衛將遂伐晉。晏平仲曰：「君恃勇力以伐盟主，若不濟，國之福也。不德而有功，憂必及君。」崔杼諫曰：「不可！臣聞之：『小國間大國之敗而毀焉，必受其咎。』君其圖之！」弗聽。 
　　陳文子見崔武子，文子，陳完之孫須無。武子，崔杼也。
　　○間，間廁之間，又如字。咎，其九反。曰：「將如君何？」武子曰：「吾言于君，君弗聽也。以為盟主而利其難。群臣若急，君于何有？言有急不能顧君，欲弒之以說晉。
　　○難，乃旦反。弒，申志反，下同。說音悅，一音如字。子姑止之。」文子退，告其人曰：「崔子將死乎！謂君甚，而又過之，弒君之惡，過于背盟主。
　　○背音佩。不得其死。過君以義，猶自抑也，況以惡乎？」自抑損。齊侯遂伐晉，取朝歌。朝歌，今屬汲郡。為二隊，入孟門，登大行，二隊，分兵為二部。孟門，晉隘道。大行山在河內郡北。
　　○隊，徒對反，徐徒猥反。大音泰。行，徐戶郎反，一音如字。隘，于解反。張武軍于熒庭。張武軍，謂築壘壁。熒庭，晉地。
　　○熒，戶扃反。庭音廷，本亦作廷。壘，力軌反。壁，亦作辟，音壁。 
　　[疏]注「張武」至「壘壁」。
　　○正義曰：宣十二年傳稱楚既戰勝，潘黨請築武軍。昭十三年傳子乾帥陳、蔡之師入楚，陳、蔡請為武軍。蔡公曰：「欲速，且役病矣，請藩而已。」乃藩為軍。以此知武軍謂築壘壁也。張謂張設築作之具。服虔云：「張設旗鼓也。」
　　戍郫邵，取晉邑而守之。
　　○郫，婢支反。封少水，封晉尸于少水，以為京觀。
　　○少，詩照反，地名，下注「孟氏之少」、「立少」同。觀，官喚反。以報平陰之役，乃還。平陰役在十八年。趙勝帥東陽之師以追之，獲晏氂。趙勝，趙旃之子。東陽，晉之山東，魏郡廣平以北。晏氂，齊大夫。
　　○勝音升，一音申証反。氂，力之反，徐音來。 
　　[疏]注「趙勝」至「大夫」。
　　○正義曰：昭二十二年傳曰：「荀吳略東陽，遂襲鼓滅之。」鼓在巨鹿，居山之東。山東曰朝陽，知東陽是寬大之語，總謂晉之山東，故為魏郡廣平以北。二年，齊晏弱城東陽以逼萊。哀八年，吳伐魯克東陽。而晉、齊、魯皆有東陽，名同而實異。服虔以東陽為魯邑，繆之甚矣。東陽之師，謂下文叔孫豹所帥者也。
　　八月，叔孫豹帥師救晉，次于雍榆，禮也。救盟主，故曰禮。 
　　[疏]注「救盟主，故曰禮」。
　　○正義曰：《公羊傳》曰：「曷為先言救而後言次？先通君命也。」僖元年「齊師、宋師、曹師次于聶北，救邢」，《公羊傳》曰：「曷為先言次而後言救？君也。」其意言君則進止自由，故先次後救。臣則先通君命，故先救後次。賈氏取以為說，謂此傳云「禮」者，言其先救後次為得禮也。《釋例》曰：「所記或次在事前，次以成事也。或次在事後，事成而次也。皆隨事實，無義例也。叔孫豹次于雍榆，傳曰：『禮』者，善其宗助盟主，非以次為禮也。齊桓次于聶北，救邢，亦以存邢，具其器用，師人無私，見善不在次也。」杜以此故，言救盟主故曰禮，所以明異舊說也。
　　季武子無適子，公彌長，而愛悼子，欲立之。公彌，公鉏。悼子，紇也。
　　○適，丁歷反。長，丁丈反，下皆同。鉏，仕居反。紇，恨發反。訪于申豐，曰：「彌與紇，吾皆愛之，欲擇才焉而立之。」申豐趨退，歸，盡室將行。申豐，季氏屬大夫。他日，又訪焉，對曰：「其然！將具敝車而行」。其然，猶必爾。
　　○敝，婢世反，徐扶滅反。乃止。止，不立紇。訪于臧紇，臧紇曰：「飲我酒，吾為子立之。」季氏飲大夫酒，臧紇為客。為上賓。
　　○飲，于鴆反，下皆同。吾為，于偽反，下注「為定」、「為公鉏」同。既獻，巳獻酒。臧孫命北面重席，新樽絜之。酒樽既新，復絜澡之。
　　○重，真恭反。樽音尊，本亦作尊。複，扶又反，下「非復」、下文「復戰」同。澡音早。召悼子，降，逆之。大夫皆起。臧孫下迎悼子。及旅，而召公鉏，獻酬禮畢，通行為旅。 
　　[疏]注「獻酬」至「為旅」。
　　○正義曰：案《鄉飲酒禮》：主人席于阼階上西面，賓席于堂戶西南面，介席于西階上東面，眾賓席于上賓之西南面。初，賓、介及眾賓至，立于門外東面，主人出迎于門外西面。主人延賓入，及介、眾賓等立于西階下。主人揖賓升，主人酌酒于阼階上拜獻賓，賓西階上拜受，飲卒爵。酌酒以酢主人，主人阼階上飲卒爵。又酌酒先自飲以酬賓，賓拜受酬酒，奠于薦東，賓降。主人又酌酒于西階上獻介，介于西階上受爵飲卒爵。酌以酢主人，主人于西階上受爵飲卒爵，介降。主人又酌酒于西階上獻眾賓，眾賓飲訖降。引樂工入歌詩，主人獻樂工。又引笙入立于堂下，主人獻笙師訖。主人及賓、介、眾賓等皆升就席，乃立相者為司正。使弟子一人舉觶于賓，賓酬主人，主人酬介，介酬眾賓，是為旅也。杜言獻酬禮畢者，謂獻酬賓、介及眾賓禮畢也。言通行為旅者，謂一人舉觶于賓，旅眾相酬通至于下。案《鄉飲酒禮》未旅以前，賓、介皆立。此傳云「大夫皆起」，則季氏飲大夫酒，未必純如《鄉飲酒禮》，則獻酬事訖，大夫皆坐，然則「既獻」，「召悼子」者，謂獻臧紇及大夫訖，而君悼子，至旅酬之時，而召公鉏。
　　使與之齒。使從庶子之禮，列在悼子之下。季孫失色。恐公鉏不從。季氏以公鉏為馬正，馬正，家司馬。慍而不出。閔子馬見之，閔子馬，閔馬父。
　　○慍，紆運反，怨也，怒也。曰：「子無然！禍福無門，唯人所召。為人子者，患不孝，不患無所。所，位處。
　　○處，昌慮反。敬共父命，何常之有？言廢置在父，無常位也。若能孝敬，富倍季氏可也。父寵之，則可富。 
　　[疏]「若能」至「氏可也」。
　　○正義曰：悼子既為適子，將承季氏之後，故謂悼子為季氏。下言「為孟孫」，其意亦然。「富倍季氏」，言可過悼子也。「奸回不軌」，更獲罪戾，非徒貧賤而已，是為「倍下民」。故杜云「禍甚于貧賤」也。
　　奸回不軌，禍涪下民可也。」禍甚于貧賤。公鉏然之。敬共朝夕，恪居官次。次，舍也。
　　○朝，如字。恪，苦各反。季孫喜，使飲已酒，而以具往，盡舍旃。具，饗燕之具。
　　○舍音舍。故公鉏氏富，又出為公左宰。出季氏家，臣仕于公。 
　　孟孫惡臧孫，不相善。
　　○惡，烏路反，下「之惡子」、「之惡我」、「君所惡」皆同。季孫愛之。愛其成已志。孟氏之御騶豐點好羯也，羯，孟莊子之庶子，孺子秩之弟孝伯也。
　　○騶，側留反，點，都簟反，又之廉反。好，呼報反。羯，居竭反。曰：「從余言，必為孟孫。」為孟孫後。 
　　[疏]「孟氏之御騶」。
　　○正義曰：成十八年傳曰：「程鄭為乘馬御，六騶屬焉，使訓群騶知禮。」注云：「六騶，六閒之騶。」則騶是掌馬之官。蓋兼掌御事，謂之御騶。
　　再三云，羯從之。孟莊子疾，豐點謂公鉏：「苟立羯，請讎臧氏。」使孟氏與公鉏共憎臧孫。公鉏謂季孫曰：「孺子秩固其所也。固自當立。若羯立，則季氏信有力于臧氏矣。」臧氏因季孫之欲而為定之，猶為有力。今若專立孟氏之少，則季氏有力過于臧氏。 
　　[疏]「信有力于臧氏矣」。
　　○正義曰：不應得而得之，則彼荷其恩，故功力多也。
　　弗應。己卯，孟孫卒，公鉏奉羯立于戶側。戶側，喪主。
　　○應，應對之應。 
　　[疏]「立于戶側」。
　　○正義曰：《喪大記》云「大夫之喪，主人坐于東方」。此「立于戶側」，則在室戶之東西面立也。《禮記》云「坐」，此云「立」者，以季孫來，故立耳。
　　季孫至，入，哭，而出，曰：「秩焉在？」公鉏曰：「羯在此矣！」季孫曰：「孺子長。」公鉏曰：「何長之有？唯其才也。季孫廢鉏立紇，云欲擇才，故以此答之。
　　○焉在，于虔反。且夫子之命也。」遂誣孟孫。遂立羯。秩奔邾。臧孫入，哭，甚哀，多涕。出，其御曰：「孟孫之惡子也，而哀如是！季孫若死，其若之何？」臧孫曰：「季孫之愛我，疾疢也；常志相順從，身之害。
　　○疢，恥刃反。孟孫之惡我，藥石也。常志相違戾，猶藥石之療疾。 
　　[疏]「孟孫」至「石也」。
　　○正義曰：治病藥分用石，《本草》所云鍾乳、礬、磁石之類多矣。
　　美疢不如惡石。夫石猶生我，愈己疾也。 
　　[疏]「夫石猶生我」。
　　○正義曰：服虔云：「夫謂孟孫也」。桓十三年傳「夫固謂君」，「夫豈不知」？服虔云：「夫謂斗伯比也。」二十六年傳「夫不惡女乎！」服、杜並云：「夫謂大子也。其年又曰：「夫獨無族姻乎？杜云：「夫謂晉也。三十一年傳夫亦愈知治矣」，杜云：「夫謂尹何。」皆謂所斤前人為夫，此言之類也。
　　疢之美，其毒滋多。孟孫死，吾亡無日矣！」 
　　孟氏閉門，告于季孫曰：「臧氏將為亂，不使我葬。」欲為公鉏仇臧氏。季孫不信。臧孫聞之，戒。戒，為備也。冬，十月，孟氏將辟，藉除于臧氏。辟，穿藏也。于臧氏借人除葬道。
　　○辟，婢亦反。徐甫亦反，注同。藉，徐音借，又如字。藉亦藉也。藏，才浪反。臧孫使正夫助之，正夫，隧正。
　　○隧音遂，下文「之隧」同。 
　　[疏]注「正夫，遂正」。
　　○正義曰：七年傳稱「叔仲昭伯為隧正。謂南遺：請城費，吾多與而役」。是役夫，遂正所主，知此正夫是遂正也。遂正當屬司徒。臧氏為司寇，而藉之于臧氏者，蓋當時臧氏兼主掌之。
　　除于東門，甲從已而視之。畏孟氏，故從甲士視作者。
　　○從，才用反，注同，一音如字。孟氏又告季孫。季孫怒，命攻臧氏。見其有甲故。乙亥，臧紇斬鹿門之關以出，奔邾。魯南城東門。 
　　[疏]注「魯南城東門」。
　　○正義曰：蓋舊名猶在，相傳如此也。且邾在魯之東南，奔邾出此門以為便。
　　初，臧宣叔娶于鑄，生賈及為而死。鑄國，濟北蛇丘縣所治。
　　○娶，七住反。鑄，之樹反。蛇音移。治，直吏反。繼室以其姪，女子謂兄弟之子為姪。
　　○姪，大結反，又丈一反。穆姜之姨子也。姪，穆姜姨母之子，與穆姜為姨昆弟。 
　　[疏]注「姪穆」至「昆弟」。
　　○正義曰：《釋親》云：「妻之姊妹同出為姨。」孫炎曰：「同出，俱巳嫁也。」然則據父言之謂之姨，據子言之當謂之從母。但子效父語，亦呼為姨。姨子昆弟即《喪服》「從母昆弟」是也，故曰姨昆弟。
　　生紇，長于公宮。姜氏愛之，故立之。立為宣叔嗣。臧賈、臧為出在鑄。還舅氏也。臧武仲自邾使告臧賈，且致大蔡焉，大蔡，大龜。
　　○大蔡，龜名也。一云龜出蔡地，因以為名。 
　　[疏]注「大蔡大龜」。
　　○正義曰：《漢書 食貨志》云「元龜為蔡」。《論語》云「臧文仲居蔡」。《家語》稱漆彫平對孔子云：「臧氏有守龜，其名曰蔡。文仲三年而為一兆，武仲三年而為二兆。」是大蔡為大龜，蔡是龜之名耳。鄭玄云「出蔡地，因以為名焉」，非也。
　　曰：「紇不佞，失守宗祧，遠祖廟為祧。
　　○祧，他彫反。敢告不吊。不為天所吊恤。紇之罪，不及不祀。言應有後。 
　　[疏]注「言應有後」。
　　○正義曰：禮，天子封諸侯以國，諸侯賜大夫以族。天子不滅國，諸侯不滅族。有小罪則廢其身，擇立次賢，使紹其先祀。《論語》云：「興滅國，繼絕世。」謂此也。必有大罪，乃得滅之。《周禮 大司馬》云：「外內亂，鳥獸行，則滅之。」是也。武仲自言罪輕，不及于不祀，言其應有後也。
　　子以大蔡納請，其可。」請為先人立後。
　　○請為，于偽反，下「為己」、「請自為」、「請為其先人」，下文「遂自為也」皆同。賈曰：「是家之禍也，非子之過也。賈聞命矣。」再拜受龜。使為以納請，賈使為為己請。遂自為也。為自為請。臧孫如防，防，臧孫邑。使來告曰：「紇非能害也，知不足也。言使甲從己，但慮事淺耳。
　　○知音智。非敢私請！為其先人請也。苟守先祀，無廢二勳，二勳，文仲、宣叔。 
　　[疏]注「二勳，文仲、宣叔」。
　　○正義曰：哀二十四年傳曰：「晉侯將伐齊，使來乞師曰：『昔臧文仲以楚師伐齊，取谷。臧宣叔以晉師伐齊，取汶陽。寡君欲徼福于周公，原乞靈于臧氏。』」是二勳謂文仲、宣叔也。
　　敢不辟邑！」據邑請後，故孔子以為要君。
　　○要，一遙反，下同。乃立臧為。 
　　臧紇致防而奔齊。其人曰：「其盟我乎？」謂陳其罪惡，盟諸大夫以為戒。臧孫曰：「無辭。」廢長立少，季孫所忌。故謂無辭以罪己。將盟臧氏，季孫召外史掌惡臣，而問盟首焉，惡臣，謂奔亡者。盟首，載書之章首。 
　　[疏]「季孫召外史」。
　　○正義曰：《周禮 外史》：「掌書外令，掌四方之志。」今季孫召外史，蓋魯亦立此官也。
　　對曰：「盟東門氏也，曰：『毋或如東門遂，不聽公命，殺適立庶。』文公命立子惡，公子遂殺之，立宣公。
　　○毋音無。聽，吐定反。適，丁歷反。盟叔孫氏也，曰：『毋或如叔孫僑如，欲廢國常，盪覆公室。』謂譖公與季、孟于晉。
　　○覆，芳服反。季孫曰：「臧孫之罪，皆不及此。」孟椒曰：「盍以其犯門斬關？」季孫用之，乃盟臧氏，曰：「毋或如臧孫紇，乾國之紀，犯門斬關！」干，亦犯也。
　　○盍，戶臘反。臧孫聞之，曰：「國有人焉，誰居？其孟椒乎！」孟椒，孟獻子之孫子服惠伯。居，猶與也。
　　○居音基。與音余。 
　　晉人克欒盈于曲沃，盡殺欒氏之族黨。欒魴出奔宋。書曰：「晉人殺欒盈。」不言大夫，言自外也。自外犯君而入，非復晉大夫。 
　　齊侯還自晉，不入。不入國。遂襲莒，門于且于，且于，莒邑。
　　○于，子余反。傷股而退。齊侯傷。明日，將復戰，期于壽舒。壽舒，莒地。杞殖、華還載甲，夜入且于之隧，宿于莒郊。二子，齊大夫。且于隧，狹路。
　　○殖，市力反。華，胡化反。還音旋。狹，戶夾反。 
　　[疏]「夜入且于之隧」。
　　○正義曰：既入而又得出宿，知所入非城邑也，故杜以為狹道。《檀弓》說此事云：「齊莊公襲莒于奪，杞梁死焉。」言于奪，則當為地名。鄭玄引此傳云：「隧、奪聲相近。」言其與此一事，則此亦為地名。若是地名，不得云「且于之隧」，即如《記》文，蓋當「且于」之旁，別有奪地，非此「且于之隧」也。
　　明日，先遇莒子于蒲侯氏。蒲侯氏，近莒之邑。
　　○近，附近之近。莒子重賂之，使無死，曰：「請有盟。」欲以盟要二子，無致死戰。華周對曰：「貪貨棄命，亦君所惡也。華周，即華還。昏而受命，日未中而棄之，何以事君？」莒子親鼓之，從而伐之，獲杞梁。杞梁，即杞殖。莒人行成。勝大國益懼，故行成。齊侯歸，遇杞梁之妻于郊。梁戰死，妻行迎喪。使弔之。辭曰：「殖之有罪，何辱命焉？言若有罪，不足吊。若免于罪，猶有先人之敝廬在，下妾不得與郊吊。」婦人無外事故。下，猶賤也。
　　○盧，力居反。與音預。 
　　[疏]注「婦人」至「賤也」。
　　○正義曰：《檀弓》云：「哀公使人吊蕢尚，遇諸道，辟于路，畫宮而受吊焉。曾子曰：『蕢尚不如杞梁之妻之知禮也。』」鄭玄云：「行吊禮于野，非也。」然則男子亦不得受野吊。而言婦人無外事者，《檀弓》云：「君遇柩于路，必使人弔之。」鄭玄云：「君于民臣有父母之恩。」是男子從柩在野，則得野受吊。婦人無外事，雖從柩，亦不得野受吊耳。若男子得受野吊，而曾子非蕢尚者，以蕢尚在朝顯著，故宜吊于其家。若君遇柩于路使人吊之者，謂庶人及微小之臣也。《檀弓》因蕢尚而說此事，云「杞梁死，其妻迎其柩于路，而哭之哀」。則杞梁之妻于時從杞梁柩，雖從柩而辭不受吊，是由異于男子故也。服虔以「下」從上讀，言「敝廬在下」，《禮記》無「下」，知「下」猶賤，謙言賤妾也。
　　齊侯吊諸其室。傳善婦人有禮。 
　　齊侯將為臧紇田。與之田邑。臧孫聞之，見。齊侯與之言伐晉。齊侯自道伐晉之功。
　　○「臧孫聞之見」。賢遍反。「齊侯」絕句；一讀以「見」字絕句，「齊侯」向下讀。對曰：「多則多矣！抑君似鼠。夫鼠晝伏夜動，不穴于寢廟，畏人故也。今君聞晉之亂而後作焉，作，起兵也。 
　　[疏]「不穴于寢廟」。正義曰：一解鼠不敢穿寢廟，墉以為穴者，即畏人故也。但寢則近人，廟則幽靜，鼠不穿廟，豈是畏人？故知寢廟間雅，鼠不即以為穴，必須穿壁，始敢安處，止為畏人故也。計燕巢鼠穴，自是其常，假喻言之，不可執此為難也。
　　寧將事之，非鼠如何？」乃弗與田。臧孫知齊侯將敗，不欲受其邑，故以比鼠，欲使怒而止。 
　　仲尼曰：「知之難也，有臧武仲之知，謂能辟齊禍。
　　○知之，音智。而不容于魯國，抑有由也。作不順而施不恕也。《夏書》曰：『念茲在茲。』逸《書》也。念此事，在此身。言行事當常念如在巳身也。 
　　[疏]「作不」至「恕也」。
　　○正義曰：服虔云：不順，謂阿季氏廢長立少也；不恕，謂惡孟氏立庶也。然則作而不順，當如服言。傳無惡孟氏之事，故不取，當謂知其不可而為之，是不恕也。
　　順事、恕施也。」 
　　【經】二十有四年，春，叔孫豹如晉。（賀克欒氏。） 
　　仲孫羯帥師侵齊。 
　　夏，楚子伐吳。 
　　秋，七月，甲子，朔，日有食之，既。無傳。 
　　[疏]「秋七」至「之既」。


上一篇　下一篇 