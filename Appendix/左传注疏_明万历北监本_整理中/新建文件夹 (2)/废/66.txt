總目 > 儒藏 > 春秋 > 春秋左傳正義 > 春秋左傳正義066
　　○正義曰：《釋鳥》自「春鳸鳻鶞」至「宵扈嘖嘖」，凡七鳸，其文相次，與此注正同。李巡總釋之云：「諸扈別春、夏、秋、冬四時之名。唶唶、嘖嘖，鳥聲貌也。」郭璞曰：「諸鳸皆因其毛色、音聲以為名。竊藍，青色。」《釋鳥》又云：「鶨，<其鳥>老。鳸，鴳。桑鳸，竊脂。」注《爾雅》者，舍人、李巡、孫炎、郭璞皆斷老上屬，鳸下屬，解云：「鶨，一名<其鳥>老。鴳，一名鳸。鳸，雀也。」唯樊光斷鶨<其鳥>為句，以老下屬，注云：「《春秋》云：『九扈為九農正。』九扈者，春扈，夏扈，秋扈，冬扈，棘扈，行扈，宵扈，桑扈，老扈。」是以老為下屬，唯鴳不重耳。李巡云：「竊脂一名桑扈。」郭璞曰：「俗謂之青雀，觜曲，食肉，好盜脂膏，因名云。」鄭玄《詩箋》云：「竊脂，肉食。」陸機《毛詩義疏》云：「竊脂，青雀也，好竊人脯肉及筩中膏，故以名竊脂也。」諸儒說竊脂，皆謂盜人脂膏也。即如此言，竊玄、竊黃者，豈復盜竊玄、黃乎？《爾雅 釋獸》云：「虎竊毛，謂之虦貓」，「魋，如小熊，竊毛而黃」。竊毛皆謂淺毛，竊即古之淺字。但此鳥其色不純。竊玄，淺黑也。竊藍，淺青也。竊黃，淺黃也。竊丹，淺赤也。四色皆具，則竊脂為淺白也。其唶唶、嘖嘖，則聲音為之名矣。其春扈鳻鶞，樊光云：「鳻鶞，言分循也。春扈分循五土之宜。」乃以人事名鳥，其義未必然也。《爾雅》老扈鴳字不重，賈、服皆云『鷃鷃』，亦聲音為名也。賈逵云：「春扈分循，相五土之宜，趣民耕種者也。夏扈竊玄，趣民耘苗者也。秋扈竊藍，趣民收斂者也。冬扈竊黃，趣民蓋藏者也。夏扈竊丹，為果驅鳥者也。行扈唶唶，晝為民驅鳥者也。宵扈嘖嘖，夜為農驅獸者也。桑扈竊脂，為蠶驅雀者也。老扈鷃鷃，趣民收麥令不得晏起者也。」舍人、樊光注《爾雅》，其言亦與賈同，其意皆謂以扈為官，還令依此諸扈而動作也。然則趣民耕耘，及收斂蓋藏，其事可得召民使聚，而總號令之。其為果驅鳥，為蠶驅雀，豈得多置官，方使之就果樹，入蠶室，為民驅之哉？又晝驅鳥，夜驅獸，不可竟日通宵常在田野。溥天之下，何以可周？且其言不經，難可據信也。杜云「以九扈為九農之號，各隨其宜以教民事」，以舊說不可采用，又不能知其職掌，故末言之。
　　扈民無淫者也。扈，止也。止民使不淫放。自顓頊以來，不能紀遠，乃紀于近。為民師而命以民事，則不能故也。」顓頊氏，代少皞者，德不能致遠瑞，而以民事命官。
　　○顓音專。頊，許玉反。 
　　[疏]「自顓」至「故也」。
　　○正義曰：傳言「少皞摯之立也，鳳鳥適至」，則鳳鳥以初立時至也。因其初立而有此瑞鳥，遂即以鳥紀事。云、火、水、龍，亦以初立而有此瑞，用之以紀庶事。自顓頊以來，初立之時，既無遠瑞，不能紀于遠，而乃紀于近。天瑞遠，民事近。為民之師長，而命其官，以民事則為不能致遠瑞故。
　　仲尼聞之，見于郯子而學之。于是仲尼年二十八。 
　　[疏]注「年二十八」。
　　○正義曰：沈文何云：「襄三十一年注云：仲尼年十歲。計至此年二十七，今云二十八，誤。」
　　既而告人曰：「吾聞之，天子失官，學在四夷，猶信。」失官，官不修其職也。傳言聖人無常師。 
　　[疏]「失官學在四夷」。
　　○正義曰：王肅云：郯，中國也，故吳伐郯，季文子嘆曰：中國不振旅，蠻夷入伐，吾亡無日矣。孔子稱學在四夷，疾時學廢也。郯，少皞之後，以其後則遠，以其國則小矣。魯，周公之後，以其世則近，以其國則大矣。然其禮不如郯，故孔子發此言也。失官為所居之官不修其職也。仲尼學樂于萇弘，問官于郯子，是聖人無常師。
　　晉侯使屠蒯如周，請有事于雒與三涂。屠蒯，晉侯之膳宰也。以忠諫見進。雒，雒水也。三涂，山名，在陸渾南。
　　○蒯，苦怪反。雒音洛。萇弘謂劉子曰：「客容猛，非祭也。其伐戎乎？陸渾氏甚睦于楚，必是故也。君其備之！」乃警戒備。警戒以備戎也。欲因晉以合勢。
　　○警音景。九月，丁卯，晉荀吳帥師涉自棘津，河岸名。使祭史先用牲于雒。陸渾人弗知，師從之。庚午，遂滅陸渾，數之以其貳于楚也。陸渾子奔楚，其眾奔甘鹿。甘鹿，周地。周大獲。先警戎備，故獲。宣子夢文公攜荀吳而授之陸渾，故使穆子帥師，獻俘于文宮。欲以應夢。
　　○俘，芳夫反。應，應對之應。 
　　冬，有星孛于大辰，西及漢。夏之八月，辰星見在天漢西。今孛星出辰西，光芒東及天漢。
　　○夏，戶雅反，下文同。見，賢遍反。 
　　[疏]注「夏之」至「天漢」。
　　○正義曰：星孛文在冬，下經、傳皆無其月。但冬以十月為初，故以夏之八月解之也。《月令》：「仲秋之月，日在角，昏牽牛中。」大辰是房心尾也。其星處于東方之時，在角星之北，故以八月之昏，角星與日俱沒，大辰見于西方也。天漢在箕、斗之間，于是時天漢西南東北邪列于天，大辰之星見在天漢之西也。今孛星又出于大辰之西，而尾東指光芒，歷辰星而東及天漢也。
　　申須曰：「彗所以除舊布新也。申須，魯大夫。
　　○彗，似銳反，又音息遂反。 
　　[疏]「彗所」至「新也」。
　　○正義曰：彗，掃帚也，其形似彗，故名焉。帚，所以埽去塵彗星象之故，所以除舊布新也。言此星見，必有除舊之事。
　　天事恆象，天道恆以象類告示人。今除于火，火出必布焉。諸侯其有火災乎？」今火向伏，故知當須火出，乃布散為災。
　　○向，許亮反，又作鄉。梓慎曰：「往年吾見之，是其徵也。徵，始有形象而微也。火出而見。前年火出時。
　　○見，賢遍反，下及注並同。今茲火出而章，必火入而伏。隨火沒也。 
　　[疏]「今茲」至「而伏」。
　　○正義曰：梓慎云：往年吾見之，是其徵也。當時火出之時，而彗星已見，是隨火而行也。今年火星之出，而彗星章明，是彗漸益長，未即消滅，必當火入之時，與火俱伏也。服虔注木「火出而章，必火，火入而伏」，重火別句。孫毓云：「賈氏舊文無重火字。」
　　其居火也久矣，歷二年。其與不然乎？言必然也。
　　○與，如字，又音預。火出，于夏為三月，謂昏見。于商為四月，于周為五月。夏數得天，得天正。 
　　[疏]注「得天正」。
　　○正義曰：斗柄所指，一歲十二月，分為四時。夏以建寅為正，則斗柄東指為春，南指為夏，是為得天四時之正也。若殷、周之正，則不得正。
　　若火作，其四國當之，在宋、衛、陳、鄭乎？宋，大辰之虛也，大辰，大火。宋分野。
　　○虛，起居反，下同。分，扶問反。 
　　[疏]「宋大辰之虛」。
　　○正義曰：虛者，舊居之處也。陳為大皞之虛，鄭為祝融之虛，衛為顓頊之虛，皆先王先公嘗居此地，謂之虛可矣。大辰，星名，非人居也，而亦謂之虛者，以天之十二次，地之十二域，大辰為大火之次，是宋之區域，故謂宋為大辰之虛，猶謂晉地為參虛。
　　陳，大皞之虛也，大皞居陳，木火所自出。鄭，祝融之虛也，祝融，高辛氏之火正，居鄭。皆火房也。房，舍也。星孛天漢，漢，水祥也。天漢，水也。衛，顓頊之虛也，故為帝丘。衛，今濮陽縣，昔帝顓頊居之，其城內有顓頊塚。
　　○濮音卜。其星為大水，衛星營室，營室，水也。水，火之牡也。牡，雄也。
　　○牡，茂後反。 
　　[疏]「水火之牡」。
　　○正義曰：獸曰牝、牡，牡是雄也。陰陽之書有五行嫁娶之法，火畏水，故以丁為壬妃，是水為火之雄。
　　其以丙子若壬午作乎？水火所以合也。丙午火，壬子水，水火合而相薄，水少而火多，故水不勝火。
　　○薄，本又作搏，音博。 
　　[疏]注「丙午」至「勝火」。
　　○正義曰：丙是火日，午是火位。壬是水日，子是水位。故丙午為火，壬子為水。水火合而相薄，則是夫妻合而相親。親則將行其意，或水從火，或火從水。但彗在大辰為多，及漢為少，水少而火多，故水不勝火。火行其意，水必助之，故此丙子、壬午之日，當有火災。
　　若火入而伏，必以壬午，尚未知今孛星當複隨火星俱伏不，故言若。
　　○複，扶又反。 
　　[疏]「若火」至「壬午」。
　　○正義曰：劉炫云：丙子、壬午，雖俱是水、火合日，但二字之內，先言彊。若火入而伏，則連秋至春歷大陰，水用事。雖同其欲，水當先火，故疑火入而伏，則必以壬午也。劉炫雖為此釋，杜既無注，其壬午之事理則未詳。
　　不過其見之月。」火見周之五月。鄭裨灶言于子產曰：「宋、衛、陳、鄭將同日火，若我用瓘斝玉瓚，鄭必不火。」瓘，珪也。斝，玉爵也。瓚，勺也。欲以禳火。
　　○裨，婢支反。瓘，古亂反。斝，古雅反。瓚，才旦反。勺，上若反。禳，本亦作攘，如羊反，下同。 
　　[疏]注「瓘珪」至「禳火」。
　　○正義曰：瓘是玉名。此傳所云皆是成就之器，故知瓘是珪也。斝是爵名，玉字在斝、瓚之間，知斝亦以玉為之，故云「斝，玉爵也。」《周禮 典瑞》云：「祼圭有瓚」，鄭司農云：「于圭頭為器，可以挹鬯祼祭，謂之瓚。」《國語》謂之鬯瓚。鄭玄云：「漢禮，瓚槃大五升，口徑八寸，下有槃，口徑一尺。」《考工記 玉人》云：「祼圭尺有二寸，有瓚，以祀廟。」鄭玄云：「瓚如槃，其柄用圭，有流前注。」鄭玄《詩箋》云：「圭瓚之狀，以圭為柄，黃金為勺，青金為外，朱中央。」是瓚為勺，共祭祀之器也。裨灶欲用此三物以禳火。
　　子產弗與。以為天災流行，非禳所息故也，為明年宋衛陳鄭災傳。 
　　吳伐楚。陽匄為令尹，卜戰，不吉。陽匄，穆王曾孫令尹子瑕。
　　○匄，古害反。 
　　[疏]「卜戰不吉」。
　　○正義曰：陽匄心不決，死戰必殺將，將死是不吉也。司馬子魚志在必死，不以將死為凶，故卜之得吉。敗吳之後，吳人敗之，終是不吉。
　　○注「穆王曾孫」。
　　○正義曰：依《世本》，穆王生王子揚，揚生尹，尹生令尹匄。
　　司馬子魚曰：「我得上流，何故不吉？子魚，公子魴也。順江而下，易用勝敵。
　　○魴音房。易，以豉反。且楚故，司馬令龜，我請改卜，令曰，魴也以其屬死之，楚師繼之，尚大克之！」吉。得吉兆。戰于長岸。子魚先死，楚師繼之，大敗吳師，獲其乘舟余皇。余皇，舟名。
　　○乘，如字，又繩証反，下同。使隨人與後至者守之，環而塹之，及泉，環，周也。
　　○環，如字，又音患。塹，七豔反。盈其隧炭，陳以待命。隧，出入道。
　　○隧音遂，下同。炭，吐旦反。 
　　[疏]注「隧出入道」。
　　○正義曰：守舟者雖環而塹之，塹猶不合，有出入之路，故滿路置火以防吳人也。
　　吳公子光，光諸樊子闔廬。
　　○闔，戶臘反。廬，力居反。請于其眾曰：「喪先王之乘舟，豈唯光之罪，眾亦有焉。請藉取之，以救死。」藉眾之力以取舟。
　　○喪，息浪反。眾許之。使長鬛者三人，長鬛，多髭須。與吳人異形狀，詐為楚人。
　　○和鬛，力輒反。髭，子斯反。須音須。潛伏于舟側，曰：「我呼余皇，則對。」師夜從之。師，吳師也。
　　○呼，呼路反，又如字，下同。三呼，皆疊對。疊，更也。
　　○疊，待結反，又音弟。更音庚。楚人從而殺之。楚師亂，吳人大敗之，取余皇以歸。傳言吳光有謀。 
　　【經】十有八年，春，王三月，曹伯須卒。（未同盟而赴以名。） 
　　夏，五月，壬午，宋、衛、陳、鄭災。來告，故書。天火曰災。 
　　[疏]注「來告」至「曰災」。正義曰：傳稱「皆來告火」，知是來告，故書也。《春秋》書他國之災，皆是來告而書。《公羊傳》曰：「宋、衛、陳、鄭災，何以書？記異也。何異爾？異其同日而俱災。外異不書，此何以書？為天下記異也。」《谷梁》亦云：「其志以同日也。」杜因此傳有「來告」之文，故顯而異之。「天火曰災」，宣十六年傳例也。
　　六月，邾人入鄅。鄅國，今琅邪開陽縣。
　　○鄅音禹。許慎、郭璞皆音矩，國名。瑯音郎，本或作郎。 
　　秋，葬曹平公。 
　　冬，許遷于白羽。自葉遷也。畏鄭而樂遷，故以自遷為文。
　　○葉，始涉反。 
　　[疏]注「自葉」至「為文」。
　　○正義曰：成十五年許遷于葉。自是以後，許常以葉為都。九年許遷于夷，是自葉遷于夷也。十三年傳曰：「楚之滅蔡也，靈王遷許、胡、沈、道、房、申于荊焉。平王即位，既封陳、蔡，而皆復之，禮也。」注云：「荊，荊山也。」滅蔡在十一年，許又從夷遷于荊山。平王復之，復其本國，許又歸于葉也。故知此年遷于白羽，是其自葉遷也。且傳云「葉在楚方城外之蔽」，明其欲遷之時，許在葉也。案傳王子勝言于楚子，使之遷許，則是楚人遷許，非許自遷。楚雖發意遷許，許亦畏鄭樂遷，故以自遷為文。若許不樂遷，楚強遷之，當云「楚人遷許」，如「宋人遷宿」、「齊人遷陽」之類，不得云「許遷于白羽」。以其自遷為文，知許人自樂遷也。
　　【傳】十八年，春，王二月，乙卯，周毛得殺毛伯過（毛伯過，周大夫。得，過之族。
　　○過，古禾反。）而代之。（代居其位。） 
　　[疏]注「代居其位」。
　　○正義曰：毛氏世有采地，為畿內之國。于時天子微弱，故自殺自代，不能禁之。
　　萇弘曰：「毛得必亡，是昆吾稔之日也，侈故之以。昆吾，夏伯也。稔，熟也。侈惡積熟，以乙卯日與桀同誅。
　　○萇，直良反。稔，而審反。侈，昌氏反，又尸氏反。夏，戶雅反。而毛得以濟侈于王都，不亡何待！」為二十六年毛伯奔楚傳。 
　　[疏]「是昆」至「何待」。
　　○正義曰：是乙卯者，昆吾之君惡熟之日也。由其侈，故以此日死也。而毛得以此日成其侈惡于王都，不亡何待！
　　○注「昆吾」至「同誅」。
　　○正義曰：《鄭語》云：黎為高辛氏火正，命之曰祝融。其後八姓，昆吾為夏伯。《楚世家》云：顓頊生稱，稱生卷章，卷章生黎。黎為高辛氏火正。共工氏作亂，帝使黎誅之而不盡。帝誅黎，使其弟吳回居火正，為祝融。回生陸終。終生子六人，坼剖而產焉。其長曰昆吾。虞翻曰：「昆吾為已姓，封昆吾。」《世本》云：「昆吾者，衛是也。」然則昆吾，國名。言昆吾夏伯者，以表昆吾國君，其上世嘗為夏伯。其惡熟誅者，非此為伯之身，當是後世之孫。以《詩》云：「韋顧既伐，昆吾夏桀」，共桀同文，又傳云「乙卯亡」，知以乙卯日與桀同時誅。
　　三月，曹平公卒。為下會葬見原伯起本。 
　　夏，五月，火始昏見。火，心星。
　　○見，賢遍反。丙子，風。梓慎曰：「是謂融風，火之始也。東北曰融風。融風，木也。木，火母，故曰火之始。 
　　[疏]注「東北」至「之始」。
　　○正義曰：東北曰融風，《易緯》作調風，俱是東北風。一風有二名。東北，木之始，故融風為木也。木是火之母，火得風而盛，故融為火之始。
　　七日，其火作乎？」從丙子至壬午七日。壬午，水火合之日，故知當火作。戊寅，風甚。壬午，大甚。 
　　[疏]「戊寅」至「大甚」。
　　○正義曰：甚者，益盛之言也。丙子初風，連日不息，至戊寅而風益甚，至壬午而風又大甚。初言融風，是東北風也。蓋自丙子至壬午，風不回而稍益盛。傳雖主言魯國之風，彼四國亦當然也。
　　宋、衛、陳、鄭皆火。梓慎登大庭氏之庫以望之，大庭氏，古國名，在魯城內。魯于其處作庫。高顯，故登以望氣，參近占以審前年之言。
　　○大甚，本或作火甚。處，昌慮反，下祭處同。故登以望氣，本或作以望氛氣。 
　　[疏]注「大庭」至「之言」。
　　○正義曰：大庭氏，古天子之國名也。先儒舊說皆云，炎帝號神農氏，一曰大庭氏。服虔云：「在黃帝前。」鄭玄《詩譜》云大庭在軒轅之前。亦以大庭為炎帝也。對文則藏馬曰廄，藏車曰庫。《曲禮》云：「在府言府，在庫言庫。」鄭玄云：「府謂寶藏貨賄之處，庫謂車馬兵甲之處。」又《大學》云：「未有府庫，財非其財者」，則庫亦藏財貨，非獨車馬甲兵也。古之大庭，嘗都于魯，其虛在魯城內，魯于其處作庫，而其地高顯，故梓慎登之以望氣。梓慎往年言「其將火」，今更望氣，參驗近占，以審已前年之言信也。梓慎所望，望天氣耳，非能望見火也，而何休難云：「宋、衛、陳、鄭去魯，皆數千里，為登高以見其火，豈實事哉？」劉炫云：案《左傳》不言望火，何以言見其火？玄卿以為孔子登泰山，見吳門之白馬，離婁睹千里之毫末，梓慎既非常人，何知不見數百里之煙火？孔子在陳，知桓僖災者，豈復望見之乎？若見火知災，則人皆知之矣，何所貴乎梓慎，《左氏傳》而編記之哉？且四國去魯，才數百里，而何休云數千里，雖意欲其遠，亦虛妄之極。梓慎所望，自當有以知之，不知見何氣知其災也。服虔云：四國次有火氣也。梓慎不言夜望，安知望次。陳獨無次，何所望哉！今以為服解義或然也。
　　曰：「宋、衛、陳、鄭也。」數日，皆來告火。言經所以書。
　　○數，所主反。裨灶曰：「不用吾言，鄭又將火。」前年裨灶欲用瓘斝禳火，子產不聽。今復請用之。
　　○禳，如羊反。複，扶又反，下同。鄭人請用之。信灶言。子產不可。子大叔曰：「寶，以保民也。若有火，國幾亡。可以救亡，子何愛焉？」子產曰：「天道遠，人道邇，非所及也，何以知之？灶焉知天道？是亦多言矣，豈不或信？」多言者或時有中。
　　○幾音祈，又音機，下同。灶焉，于虔反。中，丁仲反。遂不與，亦不復火。傳言天道難明，雖裨灶猶不足以盡知之。鄭之未災也，里析告子產曰：「將有大祥，里析，鄭大夫。祥，變異之氣。
　　○析，星歷反。大祥，或作火祥，非也。 
　　[疏]「將有大祥」。
　　○正義曰：祥者，善惡之徵。《中庸》云：「國家將興，必有禎祥。」祥則吉祥也。「國家將亡，必有妖孽」。孽則凶祥也。則祥是善事，而析里以民動國亡為大祥者，彼對文言耳。《書 序》云：「亳有祥，桑谷共生于朝。」《五行傳》云：時有青眚、青祥、白眚、白祥之類。皆以惡徵為祥。是祥有善有惡，故杜云「祥，變異之氣」。
　　民震動，國幾亡。吾身泯焉，弗良及也。言將先災死。
　　○泯，面忍反。先，悉薦反。 
　　[疏]「弗良及也」。
　　○正義曰：良是語辭。史傳多云「良所未悟」，「良有以也」，是古今共有此語也。而服虔云：「弗良及也，不能及也。良，能也。」能非良之訓，妄言耳。
　　國遷，其可乎？」子產曰：「雖可，吾不足以定遷矣。」子產天災不可逃，非遷所免，故托以知不足。
　　○知音智。及火，里析死矣，未葬，子產使輿三十人遷其柩。以其常與己言故。
　　○輿音余。柩，其又反。火作，子產辭晉公子、公孫于東門。晉人新來，未入，故辭不使前也。 
　　[疏]注「晉人」至「前也」。
　　○正義曰：下云：「出新客，禁舊客勿出于官」，此辭于東門，明是晉人新來，未入，故辭之，不使前也。此新來蓋聘使也。晉人往因麗姬之難，詛無畜群公子，故文、襄之世，公子皆出在他國。自成公更立公族，國內始有公子，故使之來聘也。自晉適鄭，當入西門，而辭之東門者，鄭城西臨洧水，其西無門，蓋從東門入為便，故辭于東門。
　　使司寇出新客，新來聘者。禁舊客勿出于宮。為其知國情，不欲令去。
　　○為，于偽反。令，力呈反。使子寬、子上巡群屏攝，至于大宮。二子，鄭大夫。屏攝，祭祀之位。大宮，鄭祖廟。巡行宗廟，不得使火及之。
　　○行，下孟反，下文行火、下注履行同。 
　　[疏]注「二子」至「之位」。
　　○正義曰：子寬，游吉之子。《世族譜》子寬與游速渾罕為一人。駟帶字子上，六年死矣。此別有子上，非駟帶也。《世族譜 雜人》內有子上，無子寬，明子寬與渾罕為一人也。《楚語》說事神之禮云：「使名姓之後，能知犧牲之物，彝器之量，屏攝之位，壇場之所，而心率舊典者，為之宗。」知屏攝是祭祀之位也。鄭眾云：「攝，攝束茅以為屏蔽」，其事或當然。
　　使公孫登徙大龜。登，開卜大夫。使祝史徙主礻石于周廟，告于先君。礻石，廟主石函。周廟，厲王廟也。有大災，故合群主于祖廟，易救護。
　　○礻石音石。函音咸。易，以豉反。 
　　[疏]注「礻石廟」至「救護」。正義曰：每廟木主，皆以石函盛之。當祭，則出之。事畢，則納于函，藏于廟之北壁之內，所以辟火災也。文二年傳云：「鄭祖厲王」，故知鄭之周廟，是厲王廟也。既有火災，皆須防守，故合群主，就于祖王廟，易救護也。衛次仲云：「右主八寸，左主七寸，廣厚三寸，穿中央，達四方也。」范甯云：「天子主長尺二寸，諸侯主長一尺也。」《白虎通》云：「納之西壁。」
　　使府人、庫人各儆其事。儆，備火也。
　　○儆音景。 
　　[疏]「使府人庫人各儆其事」。
　　○正義曰：《曲禮》云：「在府言府，在庫言庫」，皆是藏財賄之處，故使其人各自儆守以防火也。《周官》有大府、內府、外府、天府、玉府、泉府，而無掌庫之官，蓋府庫通言，庫亦謂之府也。諸侯國異政殊，故府庫並言也。
　　商城公儆司宮，商成公，鄭大夫。司宮，巷伯寺人之宮。出舊宮人，寘諸火所不及。舊宮人，先公宮女。
　　○寘，之豉反。司馬、司寇列居火道，備非常也。行火所焮。焮，炙也。
　　○焮，許靳反。城下之人，伍列登城。為部伍登城，備姦也。 
　　[疏]「行火」至「登城」。
　　○正義曰：此承司馬、司寇之下，亦是二官使之，行火所炙，欲令人救之也。言城下之人，為部伍行列以登城，亦是司馬、司寇之人備姦寇也。
　　明日，使野司寇各保其徵。野司寇，縣士也。火之明日，四方乃聞災，故戒保所徵役之人。 
　　[疏]注「野司」至「之人」。
　　○正義曰：傳言野司寇，則司寇之官在野。《周禮》司寇屬官有縣士掌野知野司寇是縣士也。鄭玄縣士注云：「地距王城二百浬以外至三百里曰野，三百里以外至四百里曰縣，四百里以外至五百里曰都。都、縣、野之地，其邑非王子弟、公卿大夫之采地，則皆公邑也，謂之縣，縣士掌其獄焉。言掌野者，郊外曰野，大總言之也。獄居近野之縣獄，在二百里上；縣之獄，在三百里上；都之縣獄，在四百里上。」如鄭此言，采邑之民有獄，則采地之官長各自斷之。若公邑之民有獄，則縣士斷之。縣士，司寇屬官，所掌在野，故此傳謂之野司寇也。縣士職曰：「各掌其縣之民數，而聽其獄訟。若邦有大役，聚眾庶，則各掌其縣之禁令。」則諸侯縣士亦當然也。縣士分在四方，不聞火。火之明日，四方乃聞有災，故戒使各保其所應受所徵役之人，皆令具備，以待上命，慮有所須當徵之。
　　郊人助祝史除于國北，為祭處于國北者，就大陰禳火。 
　　[疏]「郊人」至「國北」。
　　○正義曰：《周禮》鄉在郊內，遂在郊外，諸侯亦當然。郊人，當謂郊內鄉之人也。祝史，掌祭祀之宮也。使此鄉人助祝史除地，在城之北作壇場，為祭處也。就國北者，南為陽，北為陰，就大陰禳火也。
　　禳火于玄冥、回祿，玄冥，水神。回祿，火神。
　　○冥，亡丁反。 
　　[疏]注「玄冥」至「火神」。
　　○正義曰：《月令》冬云「其神玄冥」，知玄冥水神也。《周語》云：「夏之亡也，回祿信于黔隧。」先儒注《左傳》及《國語》者，皆云回祿火神，或當有所見也。二十九年傳「修及熙為玄冥」，則玄冥祭修、熙，不知回祿祭何人。楚之先吳回為祝融，或云回祿即吳回也。祭水神，欲令水抑火。祭火神，欲令火自止。禳其余災，慮更火也。
　　祈于四鄘。鄘，城也。城積土，陰氣所聚，故祈祭之，以禳火之余災。
　　○鄘音容。書焚室而寬其徵，與之材。徵，賦稅也。
　　○稅，始銳反。三日哭，國不市。示憂戚，不會市。使行人告于諸侯。宋、衛皆如是。陳不救火，許不吊災，君子是以知陳、許之先亡也。不義，所以亡。 
　　[疏]「陳許之先亡也」。
　　○正義曰：哀十七年楚滅陳也。定六年「鄭游速帥師滅許」。其後復立許悼公之孫成，是為元公。其子結元年，獲麟之歲也。當戰國首為楚所滅。
　　六月，鄅人藉稻。禹塚莝妘姓國也。其君自出藉稻，蓋履行之。
　　○妘音云。 
　　[疏]注「鄅妘」至「行之」。
　　○正義曰：鄅為妘姓，《世本》文也。周之六月，夏之四月，種稻之時，其君自出觀行之。藉猶藉蹈，藉，踐履之義，故為履行之。服虔云：「藉，耕種于藉田也。」
　　邾人襲鄅，鄅人將閉門。邾人羊羅攝其首焉。斬得閉門者頭。 
　　[疏]「攝其首焉」。正義曰：攝訓為持也。斬得閉門者首，而持其頭。
　　遂入之，儘俘以歸。鄅子曰：「余無歸矣。」從帑于邾。邾莊公反鄅夫人，而舍其女。為明年宋伐邾起。
　　○俘，芳夫反。帑音奴。 
　　[疏]「而舍其女」。
　　○正義曰：言止舍其女而留之。
　　秋，葬曹平公。往者見周原伯魯焉，原伯魯，周大夫。與之語，不說學。歸以語閔子馬。閔子馬曰：「周其亂乎！夫必多有是說，而後及其大人。國亂俗壞，言者適多，漸以及大人。大人，在位者。
　　○說學音悅。以語，魚據反。大人患失而惑，又曰，可以無學，無學不害。患有學而失道者以惑其意。不害而不學，則苟而可。以為無害，遂不學，則皆懷苟且。于是乎下陵上替，能無亂乎？夫學，殖也，不學將落，原氏其亡乎！」殖，生長也。言學之進德，如農之殖苗，日新日益。
　　○替，他計反。殖，特力反。長，丁丈反。 
　　[疏]「周其」至「亡乎」。
　　○正義曰：周室其將亂乎！夫其國內之人，必多有是不說學問之說也。國內多有此言，而後流傳及其在位之大人。大人，謂公卿大夫也。大人患其國內有多學而失其道者，而疑惑于此言，謂此言有道理也。大人于是又為言曰，其實可以無學，無學不為害也。以為無害而遂不學，則苟且而可也。一國之人，皆懷苟且，不識上下之序，不知尊卑之義。于是在下者陵侮其上，在上者替廢其位，上下失分，能無亂乎？夫學如殖草木也，令人日長日進，猶草木之生枝葉也。不學，則才知日退，將如草木之隊落枝葉也，原氏其亡滅乎！
　　七月，鄭子產為火故，大為社，為，治也。
　　○為，火故，于偽反，下將為蒐同。祓禳于四方，振除火災，禮也。振，棄也。
　　○祓，芳佛反，徐音廢。 
　　[疏]「大為」至「禮也」。
　　○正義曰：祭社有常，而云「大為社」者，此非常祭之月，而為火特祭。蓋君臣肅共，禮物備具，大于常祭，故稱大也。《周禮 女巫》：「掌祓除釁浴。」祓、禳，皆除凶之祭，遍于四方之神，如《尚書》「咸秩無文」，苟可祭者，悉皆祭之，所以振訊除去火災，禮也。嫌多祭非禮，故禮之。
　　乃簡兵大蒐，將為蒐除。治兵于廟，城內地迫，故除廣之。子大叔之廟在道南，其寢在道北，其庭小。庭，蒐場也。
　　○場，直長反。 
　　[疏]「子大」至「道北」。
　　○正義曰：鄭簡公之卒，將為葬除，亦欲毀游氏之廟，則游吉宅近大路，故數將徹毀也。其廟當在宅內，以其居處狹隘，故廟在道南，寢在道北也。寢即游吉所居宅也。
　　過期三日，處小不得一時畢。
　　○處，昌慮反。 
　　[疏]「過期三日」。
　　○正義曰：此量其庭之大小而豫計之。以庭小之故，當過期三日，欲除道使闊，望及期得了，亦不知本期當幾日也。
　　使除徒陳于道南廟北，曰：「子產過女而命速除，乃毀于而鄉。而，女也。毀女所鄉。
　　○女音汝，注同。鄉，許亮反，本又作向，注同。子產朝，朝君。過而怒之，怒不毀。除者南毀。子產及沖，使從者止之曰：「毀于北方。」言子產仁，不忍毀人廟。
　　○沖，昌容反。從，才用反。火之作也，子產授兵登陴。子大叔曰：「晉無乃討乎！」辭晉公子、公孫而授兵，似若叛晉。
　　○陴，婢支反。子產曰：「吾聞之，小國忘守則危，況有災乎！國之不可小，有備故也。」既，晉之邊吏讓鄭曰：「鄭國有災，晉君大夫不敢寧居，卜筮走望，不愛牲玉。鄭之有災，寡君之憂也。今執事扌間然授兵登陴，扌間然，勁忿貌。
　　○守，手又反，一音如字。扌間，遐板反。勁，吉政反。 
　　[疏]「卜筮」至「牲玉」。
　　○正義曰：言為鄭卜筮，何故有災，宜禱何神，奔走而望祭之。祭山川，故為望也。莊二十五年傳云：「天災有弊無牲」，而云「不愛牲玉」者，天之見異，非求人飲食。隨時告請，則有幣無牲。若祭求弭災者，則當有牲。《云漢》之詩，美宣王為旱禱神，云：「靡愛斯牲，圭璧既卒」。亦是用牲玉也。
　　○注「扌間然勁忿貌」。
　　○正義曰：服虔云：「扌間然，猛貌也。」《方言》云：「扌間，猛也。晉、魏之間曰扌間。」杜言勁忿貌，亦是猛也。但述晉人責鄭之意，故以勁忿解之。
　　將以誰罪？邊人恐懼，不敢不告。」子產對曰：「若吾子之言，敝邑之災，君之憂也。敝邑失政，天降之災，又懼讒慝之間謀之，以啟貪人，薦為敝邑不利，薦，重也。
　　○恐，丘勇反。慝，他得反。間，間廁之間。薦，在遍反。重，直用反，下文同。 
　　[疏]「將以誰罪」。
　　○正義曰：將以誰為罪，而欲授兵？疑其畏晉襲之，欲御晉擊之。
　　以重君之憂。幸而不亡，猶可說也。說，解也。不幸而亡，君雖憂之，亦無及也。鄭有他竟，望走在晉。言鄭雖與他國為竟，每瞻望晉歸赴之。
　　○竟音境。 
　　[疏]「望走在晉」。
　　○正義曰：其所瞻望奔走而歸之者，唯在晉耳。
　　既事晉矣，其敢有二心？」傳言子產有備。 
　　[疏]注「傳言子產有備」。
　　○正義曰：國有火災，懼被人襲，登陴遷守，是有備也。
　　楚左尹王子勝言于楚子曰：「許于鄭，仇敵也，而居楚地，以不禮于鄭。十三年，平王復遷邑，許自夷遷居葉，恃楚而不事鄭。 
　　[疏]「而居楚地」。
　　○正義曰：當時許都于葉。《釋例 土地名》葉在楚界。許本逼于鄭，請遷近楚。楚以葉與之，故為居楚地。
　　○「十三」至「居葉」。
　　○正義曰：案十三年云：「楚師之滅蔡也，靈王遷許、胡、沈、道、房、申于荊」。則許從夷遷向荊也。平王復之，當從荊卻向夷，自夷向葉。注不言自荊還葉者，蓋以許遷于夷見經，故據以為言，其實自荊遷也。
　　晉、鄭方睦，鄭若伐許，而晉助之，楚喪地矣。君盍遷許？許不專于楚，自以舊國，不專心事楚。
　　○喪，息浪反。盍，戶臘反。 
　　[疏]注「自以」至「事楚」。
　　○正義曰：劉炫云：當時許之于楚，更無異望。非敢恃舊國不事楚，當以畏鄭之故，外設備御，不得專心事楚耳。今杜必以為「舊國不專心事楚」者，以此傳許謂鄭人云「余舊國」。許畏于鄭，尚以舊國不肯事鄭，明以舊國亦不專心事楚。劉以為畏鄭，不專心事楚，苟背傳文而規杜氏，非也。
　　鄭方有令政，許曰『余舊國也』，許先鄭封。
　　○先，悉薦反。鄭曰『余俘邑也』，隱十一年，鄭滅許而復存之，故曰我俘邑。
　　○複，扶又反。葉在楚國，方城外之蔽也。為方城外之蔽障。
　　○障，章亮反。土不可易，易，輕也。
　　○易，以豉反。國不可小，謂鄭。許不可俘，讎不可啟。君其圖之！」楚子說。
　　○說音悅。冬，楚子使王子勝遷許于析，實白羽。于傳時白羽改為析。
　　○析，星歷反。 
　　【經】十有九年，春，宋公伐邾。（為鄅。
　　○為，于偽反。） 
　　夏，五月，戊辰，許世子止弒其君買。加弒者，責止不舍藥物。
　　○弒音試。舍音舍。 
　　[疏]注「加弒」至「藥物」。
　　○正義曰：案傳許君飲止之藥而卒耳，實非止弒也。言「書曰『弒其君』」，則仲尼新意書弒也。實非弒而加弒者，責止事父不舍其藥物。言藥當信醫，不須已自為也。《釋例》曰：「醫非三世，不服其藥，古之慎戒也。人子之孝，當盡心嘗禱而已，藥物之齊，非所習也。許止身為國嗣，國非無醫，而輕果進藥，故罪同于弒。雖原其本心，而《春秋》不赦其罪，蓋為教之遠防也。」
　　己卯，地震。無傳。 
　　秋，齊高發帥師伐莒。 
　　冬，葬許悼公。無傳。 
　　【傳】十九年，春，楚工尹赤遷陰于下陰，（陰縣，今屬南鄉郡。）令尹子瑕城郟。叔孫昭子曰：「楚不在諸侯矣！其僅自完也，以持其世而已。」（遷陰城郟，皆欲以自完守。
　　○郟，古洽反。僅音覲。持，如字，本或作恃怙之恃，非也。） 
　　楚子之在蔡也，蓋為大夫時往聘蔡。 
　　[疏]注「蓋為」至「聘蔡」。
　　○正義曰：賈逵云：楚子在蔡為蔡公時也。杜以楚子十一年為蔡公，十三年而即位。若在蔡生子，唯一二歲耳，未堪立師傅也。至今七年，未得云「建可室矣」，故疑為大夫時聘蔡也。
　　郹陽封人之女奔之，生大子建。郹陽，蔡邑。
　　○郹，古闃反。及即位，使伍奢為之師。伍奢，伍舉之子，伍員之父。
　　○員音云。費無極為少師，無寵焉，欲譖諸王，曰：「建可室矣。」室，妻也。
　　○少，詩照反。王為之聘于秦，無極與逆，勸王取之。正月，楚夫人嬴氏至自秦。王自取之，故稱夫人至，為下拜夫人起。
　　○王為，于偽反，注同。與音預。嬴音盈。 
　　鄅夫人，宋向戌之女也，故向寧請師。寧，向戌子也，請于宋公伐邾。
　　○向，傷亮反。戌音恤。二月，宋公伐邾，圍蟲。三月，取之。蟲，邾邑。不書圍取，不以告。
　　○蟲，直中反。 
　　[疏]注「蟲邾」至「以告」。
　　○正義曰：隱四年，「莒人伐杞，取牟婁」，僖二十三年，「齊侯伐宋圍緍」。伐國而圍邑取邑皆書于經，知此不書圍取，不以告也。
　　乃盡歸鄅俘。 
　　夏，許悼公瘧。五月，戊辰，飲大子止之藥，卒。止獨進藥，不由醫。
　　○瘧，魚略反，病也。 
　　[疏]注「止獨」至「由醫」。
　　○正義曰：言飲大子止之藥，專以止為藥主，是止獨進藥，不由醫也。
　　大子奔晉。書曰：「弒其君。」君子曰：「盡心力以事君，舍藥物可也。」藥物有毒，當由醫，非凡人所知。譏止不舍藥物，所以加弒君之名。
　　○舍音舍，下注舍子同。 
　　[疏]「君子」至「可也」。
　　○正義曰：此君子論止之罪也。言為人臣子，盡心盡力以事君父，如《禮記》文王世子之為，即自足矣。如此則舍去藥物，己不干知，于禮可也。此許世子不舍藥物，致令君死，是違人子之道，故《春秋》書其弒君，解經書弒君之意也。
　　邾人、郳人、徐人會宋公。乙亥，同盟于蟲。終宋公伐邾事。
　　○郳，五兮反。楚子為舟師以伐濮。濮，南夷也。
　　○濮音卜。 
　　[疏]「楚子」至「伐濮」。
　　○正義曰：費無極因此生意，令王收南方，使大子居城父，舉此為發端。
　　費無極言于楚子曰：「晉之伯也，邇于諸夏，而楚辟陋，故弗能與爭。若大城城父，而寘大子焉，城父，今襄城城父縣。
　　○伯音霸，又如字。夏，戶雅反。辟，四亦反。父音甫。寘，之豉反。以通北方，王收南方，是得天下也。」王說，從之。故太子建居于城父。令尹子瑕聘于秦，拜夫人也。為明年譖大子張本。故以為夫人，遣謝秦。
　　○說音悅。 
　　秋，齊高發帥師伐莒。莒不事齊故。莒子奔紀鄣。紀鄣，莒邑也。東海贛榆縣東北有紀城。
　　○鄣音章。贛，古弄反，如淳音耿弇。榆音俞。使孫書伐之。孫書，陳無宇之子子占也。初，莒有婦人，莒子殺其夫，已為嫠婦。寡婦為嫠。
　　○嫠，力之反，本又作釐。及老，托于紀鄣，紡焉以度而去之。因紡纑，連所紡，以度城而藏之，以待外攻者，欲報讎。
　　○紡，芳往反。度，待洛反，注同。去，起呂反。裴松之注《魏志》云，古人謂藏為去。案今關中猶有此音。纑，力吳反，麻縷也。 
　　[疏]「及老」至「去之」。
　　○正義曰：紡謂紡麻作纑也。此婦人以麻纑度城高下，令長與城等，而去藏之。去即藏也。字書去作弆，羌莒反，謂掌物也。今關西仍呼為弆。東人輕言為去，音莒。劉炫云：紡謂紡麻作纑為布。作纑之法，有小繩紀其升縷。纑既為布，繩無所用。婦人不肯棄之，積而留之，以此小繩度城而去之。
　　○注「因紡」至「報讎」。正義曰：連所紡者，謂連所紡之纑以為繩，故下云投繩城外。或解以連紀纑之繩。然紀纑之繩，其物細小而短，何可以度城？婦人意欲報讎，故藏纑以為繩。故杜云「連所紡」。所紡，即纑也。
　　及師至，則投諸外。投繩城外，隨之而出。 
　　[疏]注「投繩」至「而出」。
　　○正義曰：傳言投諸外者，當是系繩城上，而投其所垂于外，婦人則隨之而出。劉炫云：唯投繩城外，婦人不出。今知不然者，婦人既托于紀鄣，則是愛惜身命。若投繩不去，身則交死。若唯系繩城上，則身不離城，何得言「獻諸子占」？明知將此婦人而獻之。子占師則因繩在城，而夜縋登焉。劉以為唯投城外，而規杜氏，非也。
　　或獻諸子占。子占使師夜縋而登。緣繩登城。
　　○縋，直偽反。登者六十人，縋絕，師鼓譟。城上之人亦噪。莒共公懼，啟西門而出。七月，丙子，齊師入紀。傳言怨不在大。
　　○噪，素報反。城上之人亦噪，一本作上之人亦噪。共音恭。 
　　[疏]「入紀」。
　　○正義曰：此紀即上紀鄣也。《釋例 土地名》于莒地有紀鄣、紀二名。東海贛榆縣東北有紀城。
　　是歲也，鄭駟偃卒。子游娶于晉大夫，生絲，弱。子游，駟偃也。弱，幼少。
　　○少，詩照反。其父兄立子瑕。子瑕，子游叔父駟乞。 
　　[疏]注「子瑕子游叔父」。
　　○正義曰：案《世本》，子游、子瑕並公孫夏之子。杜云叔父，未詳。
　　子產憎其為人也，憎子瑕。且以為不順，舍子立叔，不順禮也。弗許，亦弗止。許之為違禮，止之為違眾，故中立。駟氏聳。聳，懼也。
　　○聳，息勇反。 
　　[疏]注「聳懼也」。
　　○正義曰：《釋詁》云：「竦，懼也。」竦與聳音義同。
　　他日，絲以告其舅。冬，晉人使以幣如鄭，問駟乞之立故。駟氏懼，駟乞欲逃。子產弗遣。請龜以卜，亦弗予。大夫謀對。子產不待而對客曰：「鄭國不天，不獲天福。寡君之二三臣，札瘥夭昏。大死曰札，小疫曰瘥，短折曰夭，未名曰昏。
　　○札，側八反，一音截。《字林》作<歹止>，壯列反，云夭死也。瘥，才何反，《字林》作<歹差>。夭，于表反。昏，如字。疫音役。 
　　[疏]注「大死」至「曰昏」。正義曰：此皆賈逵言也。《周禮 大司樂》云：大札令弛縣，鄭玄云：「札疫癘也。」是札，大疫死也。《爾雅》云「瘥，病也」。以此說死事，而與札相對，故解為小疫也。成二年傳說鄭靈公早死云「夭子蠻」，是夭為少死也。《尚書》六極，一曰凶短折。孔安國云：「短未六十，折未三十。」是短折為早死之名，故為夭也。子生三月，父名之。未名之曰昏，謂未三月而死也。未名不得為臣，總說諸死，連言之耳。
　　今又喪我先大夫偃，其子幼弱，其一二父兄懼隊宗主，私族于謀而立長親。于私族之謀，宜立親之長者。
　　○喪，息亮反。隊，直類反。長，丁丈反，注同。 
　　[疏]「懼隊宗主」。
　　○正義曰：大夫繼世，為一宗之主，恐隊失之也。服虔云：祐石主藏于宗廟，故曰宗主。少牢饋食大夫禮也。大夫無主，何所隊乎？
　　寡君與其二三老曰：『抑天實剝亂是，吾何知焉？』言天自欲亂駟氏，非國所知。
　　○剝，邦角反。 
　　[疏]「二三老」。
　　○正義曰：二三老者，鄭之卿大夫也。服虔云：二三老，駟偃家臣。上言「私族于謀而立長親」，豈得家臣不知也？
　　諺曰：『無過亂門。』民有亂兵，猶憚過之，而況敢知天之所亂？今大夫將問其故，抑寡君實不敢知，其誰實知之？平丘之會，在十三年。
　　○諺音彥。過，古禾反，下同，一音古臥反。憚，待旦反。君尋舊盟，曰：『無或失職。』若寡君之二三臣，其即世者，晉大夫而專制其位，是晉之縣鄙也，何國之為？」辭客幣而報其使。晉人舍之。遣人報晉使。
　　○使，所吏反，注同。 
　　楚人城州來。沈尹戌曰：「楚人必敗。十三年，吳縣州來，今就城而取之。戌，莊王曾孫葉公諸梁父也。
　　○戌音恤。葉，始涉反。昔吳滅州來，在十三年。子旗請伐之。王曰：『吾未撫吾民。』今亦如之，而城州來以挑吳，能無敗乎？」侍者曰：「王施舍不倦，息民五年，可謂撫之矣。」戌曰：「吾聞撫民者，節用于內，而樹德于外，民樂其性，而無寇讎。今宮室無量，民人日駭，勞罷死轉，轉，遷徙也。
　　○旗音其。挑，徒了反。樂音洛。罷音皮，本或作疲。 
　　[疏]「息民五年」。
　　○正義曰：平王以十三年五月始即位，其年兵亂未息。今歲又役民城州來，其間唯有五年。
　　○「民樂其性」。正義曰：性，生也。兵革並起，則民不樂生，國家和平則樂生。
　　忘寢與食，非撫之也。」傳言平王所以不能霸。 
　　鄭大水，龍斗于時門之外洧淵。時門，鄭城門也。洧水出熒陽密縣，東南至潁川長平入潁。
　　○洧，于軌反。國人請為禜焉，子產弗許，曰：「我斗，龍不我覿也。覿，見也。
　　○禜，為命反。覿，大歷反。見，賢遍反。 
　　[疏]「禜焉」。
　　○正義曰：禜，祭名。元年傳曰：「山川之神，則水旱癘疫之不時，于是乎禜之。」
　　龍斗，我獨何覿焉？禳之，則彼其室也。淵，龍之室。吾無求于龍，龍亦無求于我。」乃止也。傳言子產之知。
　　○知音智。 
　　[疏]「禳之」至「止也」。
　　○正義曰：言禳之，則彼淵是其室也。其室既近，禳之不難。但吾無求于龍，龍亦無求于我，乃止也。言其不復祭。
　　令尹子瑕言蹶由于楚子，蹶由，吳王弟。五年，靈王執以歸。
　　○蹶，九衛反。曰：「彼何罪？諺所謂『室于怒，市于色』者，楚之謂矣。言靈王怒吳子，而執其弟，猶人忿于室家，而作色于市人。 
　　[疏]「室于怒市于色」。
　　○正義曰：室內于自家相瞋怒，市于他人作色忿。
　　舍前之忿可也。」乃歸蹶由。言楚子能用善言。
　　○舍音舍，又音赦。 



卷四十九 昭公二十年 

　卷四十九 昭公二十年 
　　【經】二十年，春，王正月。 
　　夏，曹公孫會自鄸出奔宋。無傳。嘗有玉帛之使來告，故書。鄸，曹邑。
　　○鄸，莫公反，一音亡增反；《字林》音夢。案夢字，《字林》亡忠反。使，所吏反。 
　　[疏]注「嘗有」至「曹邑」。
　　○正義曰：宣十年傳例曰：「凡諸侯之大夫違，告于諸侯曰：『某氏之守臣某，失守宗廟，敢告。』所有玉帛之使者則告；不然則否。」注云：「玉帛之使謂聘。恩好不接，故不告。」如杜之意，此為奔者之身，嘗有玉帛之使于彼國，已經相接則告，若奔者未嘗往聘，恩好不接，則不告，唯告奔者嘗聘之國，余不告也。曹會曾來聘魯，故云「嘗有玉帛之使來告，故書」也。此以二十二年，「宋華亥、向寧、華定自宋南里出奔楚」，其文正同。彼華亥等入南里以叛，又從南里出奔，則此亦應然。賈逵云：「前此以鄸叛也，叛便從鄸而出，叛不告，故不書。」是言既以鄸叛，又從鄸而出也。南里系宋，此鄸不系曹者，鄸是大都，得以名通。南里是宋都之里，非別邑，故系于宋。此鄸及定十一年蕭，皆是別邑，故不系國也。曹是小國，其臣書名者少，此會書名，蓋備于禮，成為卿也。《釋例》曰：小國之卿，「或命而禮儀不備，或未加命數，故不書之。邾卑我之等，其奔亡亦多，所書唯數人而已，知其合制者少也」。杜言數人，謂此公孫會與邾快邾卑我也。是杜意以會備禮成卿，故書名也。劉炫云：《春秋》未嘗書曹人來聘，非徒會不見經。炫謂玉帛之使，謂國家所有交好皆告之，非奔者之身嘗聘也。今賈又云：所以華亥、向寧、射姑等不見有玉帛來聘者，以其時未為卿也。
　　秋，盜殺衛侯之兄縶。齊豹作而不義，故書曰盜，所謂求名而不得。
　　○縶，張立反。 
　　[疏]注「齊豹」至「不得」。
　　○正義曰：襄十年鄭尉止、司臣等殺子駟、子國，書曰「盜殺鄭公子騑公子發」，尉止之徒皆士，書之為「盜」。釋例曰：「士殺大夫則書曰『盜』。」則此書「盜」貶之，使同于士也。三十一年傳說《春秋》褒貶之義云：「或求名而不得，或欲蓋而名章，懲不義也。齊豹為衛司寇，守嗣大夫，作而不義，其書為『盜』。」又曰：「《春秋》書齊豹曰『盜』，懲不義」也。宣十七年傳例曰：「凡稱弟皆母弟。」《公羊傳》曰：「母兄稱兄」。此縶與衛侯同母，故稱兄。
　　冬，十月，宋華亥、向寧、華定出奔陳。與君爭而出，皆書名，惡之。
　　○華，戶化反。爭，爭斗之爭。惡，烏路反。 
　　十有一月辛卯，蔡侯盧卒。無傳。未同盟而赴以名。
　　○盧，力烏反；本又作廬，力于反。 


上一篇　下一篇 