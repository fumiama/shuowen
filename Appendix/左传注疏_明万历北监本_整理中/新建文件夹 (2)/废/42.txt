總目 > 儒藏 > 春秋 > 春秋左傳正義 > 春秋左傳正義042
　　○喪，息浪反。行如字，徐下孟反。而疾討陳。疾，急也。陳近于楚，民朝夕急，能無往乎？有陳，非吾事也。無之而後可。」言晉力不能及陳，故七年陳侯逃歸。
　　○朝夕如字。冬，諸侯戍陳。備楚。子囊伐陳。十一月，甲午，會于城棣以救之。公及救陳而不及會，故不書城棣。城棣，鄭地，陳留酸棗縣西南有棣城。
　　○棣，力計反，一音徒妹反。 
　　[疏]注「公及」至「棣城」。
　　○正義曰：桓十五年，公會宋公、衛侯陳侯于袲，伐鄭。既會而伐，並會書之。計此亦當書會，故解之，公及救陳而不及其會，故不書會。
　　季文子卒，大夫入斂，公在位。在阼階西鄉。
　　○斂，力豔反。鄉，許亮反。 
　　[疏]注「在阼階西鄉」。
　　○正義曰：《喪大記》云：「大夫之喪，將大斂，既鋪絞、紷、衾、衣，君至，主人迎，先入門右。巫止于門外。君釋菜。祝先入，升堂。君即位于序端。」《士喪禮》：「君若有賜焉，則視斂。既布衣，君至，君升自阼階，西鄉。」以君臨士喪西鄉，知臨大夫之喪，即位于序端者，亦西鄉也。鄭玄《士冠禮》注云：「阼猶酢也。東階，所以答酢賓客也。堂東西牆謂之序。」劉炫又引《記》云：「君既即位于序端，卿、大夫即位于堂廣楹西，北面東上，主人房外南面，主婦尸西東面，遷尸，卒斂，宰告。主人降，北面于堂下，君撫之。主人拜稽顙。君降，升主人馮之，命主婦馮之。士之喪，將大斂，君不在，其余禮猶大夫也。」
　　宰庀家器為葬備，庀，具也。
　　○庀，匹婢反。無衣帛之妾，無食粟之馬，無藏金玉，無重器備。器備，謂珍寶甲兵之物。
　　○衣，于既反。無食如字，又音嗣。重如字，又直龍反。君子是以知季文子之忠于公室也：「相三君矣，而無私積，可不謂忠乎？」
　　○相，息亮反。積，子賜反。 
　　[疏]「相三君矣」。
　　○正義曰：季孫行父以文六年見經，則為卿久矣。宣公之初，襄仲執政，宣八年仲遂卒，後始文子得政，故至今為相三君也。
　　【經】六年，春，王三月，壬午，杞伯姑容卒。 
　　夏，宋華弱來奔。華椒孫。。 
　　秋，葬杞桓公。無傳。 
　　滕子來朝。 
　　莒人滅鄫。 
　　冬，叔孫豹如邾。 
　　季孫宿如晉。行父之子。 
　　十有二月齊侯滅萊。書十二月，從告。 
　　【傳】六年，春，杞桓公卒。始赴以名，同盟故也。（杞入《春秋》，未嘗書名。桓公三與成同盟，故赴以名。） 
　　[疏]注「杞入」至「以名」。
　　○正義曰：杞入《春秋》以來，唯僖二十三年杞成公卒，用夷禮，書「杞子卒」，未嘗書杞君之名也。《世本》，杞桓公是成公之弟。成公卒而桓公立。至此七十一年，唯成五年盟于蟲牢，七年于馬陵，九年于蒲，魯、杞俱在，未嘗與襄同盟。嫌其不合以名赴，故傳發之。《釋例》曰：「杞伯姑容，未與襄同盟，而事逮其父，用同盟之禮，蓋斷好之義也。」嫌于赴非所盟之君，故傳曰「始赴以名，同盟故也」。
　　宋華弱與樂轡少相狎，長相優，又相謗也。狎，親習也。優，調戲也。
　　○少，詩照反。狎，尸甲反。長，丁丈反。調，徒弔反。 
　　[疏]注「狎親」至「戲也」。
　　○正義曰：《論語》云：「雖狎必變。」《曲禮》云：「賢者狎而敬之。」狎是相褻慢、相貫習之名也。二十八年傳稱慶氏之徒，觀優至于魚里。是優為戲名也。《晉語》有優施，《史記 滑稽傳》有優孟、優旃，皆善為優，遂以優著名。是優為調戲也。
　　子盪怒，以弓梏華弱于朝。子蕩，樂轡也。張弓以貫其頸，若械之在手，故曰梏。
　　○梏，古毒反。貫，古亂反。 
　　[疏]注「子盪」至「曰梏」。
　　○正義曰：貫者，穿也。張弓以貫沓其頸，頸穿于弓之中，故曰「貫其頸」。《周禮 掌囚》有梏桎，在手曰梏，在足曰桎，頸貫于弓，若手在梏，故云：「以弓梏」也。桎梏俱名為械，《釋名》云：「械者，戒也，戒止人使不得游行也。」
　　平公見之，曰：「司武而梏于朝，難以勝矣。」司武，司馬。言其懦弱不足以勝敵。
　　○懦，乃亂反，又乃臥反。遂逐之。 
　　夏，宋華弱來奔。司城子罕曰：「同罪異罰，非刑也。專戮于朝，罪孰大焉。亦逐子盪。」子盪射子罕之門曰：「幾日而不我從？」言我射女門，女亦當以不勝任見逐。
　　○射，食亦反，注同。幾，居豈反。女音汝。勝音升。子罕善之如初。言子罕雖見辱，不追忿，所以得安。 
　　[疏]「司城」至「如初」。
　　○正義曰：子罕以華弱奔後而發此言，蓋以告諸大夫，非告君也。「亦逐子盪」一句，亦是子罕之語，說子盪之罪，言亦宜逐子盪也。子盪恐即被逐，故射子罕之門，宋亦不復逐之。子盪作被逐之意，故云「幾日而不我從」也。宋人不復更逐，故子罕善之如初，不恨其射門也。或當實逐子盪，故子盪云「幾日而不我從」，理亦通也。
　　○注「言子」至「得安」。
　　○正義曰：服虔云：「言子罕不阿同族，亦逐樂轡以正國法，忠之至也。及樂轡射其門，畏從華弱之罰，復善樂轡如初，是為茹柔吐剛，喪其志矣。傳故舉之，明《春秋》之義，善惡俱見。」杜以《春秋》之世，君弱臣強，莫不蓋失掩罪，以相忍為國。向戌欲蓋華臣，子罕不怨樂轡，皆忍忿求安之事，不足以為大尢。知傳載此言，是善其得安，非尢其從惡，故異于服也。
　　秋，滕成公來朝，始朝公也。 
　　莒人滅鄫，鄫恃賂也。鄫有貢賦之賂在魯，恃之而慢莒，故滅之。 
　　冬，穆叔如邾，聘，且修平。平四年狐駘戰。 
　　晉人以鄫故來討，曰：「何故亡鄫？」鄫屬魯，恃賂而慢莒。魯不致力輔助，無何以還晉，尋便見滅，故晉責魯。季武子如晉見，且聽命。始代父為卿見大國，且謝亡鄫，聽命受罪。
　　○見，賢遍反，注同。 
　　[疏]注「始代」至「受罪」。
　　○正義曰：昭二年，晉韓宣子來聘，傳曰「告為政而來見禮也」。大國正卿尚來見小國。知此傳言見者，是始代父為政卿往見于大國也。
　　十一月，齊侯滅萊。萊恃謀也。賂夙沙衛之謀也。事在二年。于鄭子國之來聘也，四月，晏弱城東陽，而遂圍萊。子國聘在五年。二年晏弱城東陽，至五年四月，復托治城，因遂圍萊。
　　○複，扶又反。甲寅，堙之環城，傅于堞。堞，女牆也。堙，土山也。周城為土山及女牆。
　　○堙音因。環，戶關反，又音患。傅音附。堞音牒，一名俾，亦謂之俾倪，徐養涉反。 
　　[疏]注「堞女」至「女牆」。
　　○正義曰：兵書攻城有為堙之法。宣十五年《公羊傳》曰：「子反乘堙而窺宋城。」是堙為土山，使高與城等而攻之也。言環城，是環繞其城，知周匝其城為土山也。
　　及杞桓公卒之月，此年三月。乙未，王湫帥師及正輿子、棠人軍齊師。王湫，故齊人，成十八年奔萊。正輿子、萊大夫。棠，萊邑也，北海即墨縣有棠鄉。三人帥別邑兵來解圍。
　　○湫，子小反，徐子鳥反。齊師大敗之。敗湫等。丁未，入萊。萊共公浮柔奔棠。正輿子、王湫奔莒，莒人殺之。四月，陳無宇獻萊宗器于襄宮。無宇，桓子，陳完玄孫。襄宮，齊襄公廟。
　　○共音恭。晏弱圍棠，十一月，丙辰，而滅之，遷萊于郳。遷萊子于郳國。
　　○「遷萊于郳」，五兮反，本或作「遷于郳」，萊衍字。 
　　[疏]「遷萊于郳」。
　　○正義曰：郳即小邾也。二年傳曰：「滕、薛、小邾之不至，皆齊故也。」小邾附屬于齊，故滅萊國而遷其君于小邾，使之寄居以終身也。
　　高厚、崔杼定其田。定其疆界。高厚，高固子。
　　○疆，居良反。 
　　【經】七年，春，郯子來朝。 
　　夏，四月，三卜郊，不從，乃免牲。稱牲，既卜日也。卜郊，又非禮也。
　　○郯音談。 
　　[疏]「夏四月」至「免牲」。
　　○正義曰：《周禮 大宰職》云：「祀五帝，前期十日，帥執事而卜日。」然則將祭十日之前，預卜之，蓋一旬一卜也。例稱啟蟄而郊，建寅之月也。此四月三卜，蓋三月二卜，四月又一卜也。春分之前，猶是啟蟄節內，于法仍可以郊。據傳獻子之言，三卜在春分之後，則初卜即巳大晚，故三卜而涉于春分也。人心欲其吉，不吉是不從，不從則不郊，故免牲而不殺也。
　　○注「稱牲」至「禮也」。
　　○正義曰：僖三十一年，「夏，四月，四卜郊，不從，乃免牲」，傳曰：「禮，不卜常祀，而卜其牲、日。牛卜日曰牲。牲成而卜郊，上怠慢。」此經與彼正同，唯四卜、三卜為異耳。彼言其非，則此亦非也。牛巳稱牲，是既卜日矣。牲既成矣，而又卜郊，與僖同譏，故云「又非禮也」。
　　小邾子來朝。 
　　城費。南遺假事難而城之。
　　○費音秘。難，乃旦反。 
　　[疏]注「南遺」至「城之」。
　　○正義曰：此傳唯說南遺請城之由，不言時與不時，則知南遺假托言有事難而請城之。
　　秋，季孫宿如衛。 
　　八月，螽。無傳。為災故書。 
　　冬，十月，衛侯使孫林父來聘。壬戌，及孫林父盟。楚公子貞帥師圍陳。 
　　十有二月，公會晉侯、宋公、陳侯、衛侯、曹伯、莒子、邾子于鄬。謀救陳，陳侯逃歸，不成救，故不書救也。鄬，鄭地。
　　○鄬，于軌反，《字林》凡吹反． 
　　[疏]注「謀救」至「鄭地」。
　　○正義曰：楚既圍陳，而陳侯亦列于會者，當是圍之不密，故陳侯得出會求救也。陳侯逃歸，陳遂屬楚。諸侯不與楚戰，各自罷歸，不成為救，故不書救也。
　　鄭伯髡頑如會，未見諸侯，丙戌，卒于鄵。實為子駟所弒，以瘧疾赴，故不書弒。稱名為書卒，同盟故也。如會，會于鄬也。未見諸侯，未至會所而死。鄵，鄭地。不欲再稱鄭伯，故約文上其名于會上。
　　○鄵，七報反，又采南反，《字林》千消反。弒音試，下同。為書，于偽反。上其，時掌反。 
　　[疏]注「實為」至「會上」。
　　○正義曰：魯之隱、閔，實被弒而書「薨」，諱而不言弒，則亦不以被弒赴諸侯。此鄭伯實為子駟所弒，而以瘧疾赴于諸侯，亦如隱、閔之類，諱而不言弒。故魯史不得書弒也。《谷梁傳》曰：「禮，諸侯不生名，此其生名何也？卒之名也。卒之名則何？為加之如會之上，見以如會卒也。」是言書名為書卒而稱之也。三年盟于雞澤，五年盟于戚，魯、鄭俱在同盟，故赴以名。法當書名，故進名于上。其名本為下卒，非是生名之也。如會者，會諸侯于鄬，欲往赴其會也。《公羊傳》曰：「未見諸侯，其言如會何？致其意也。原其意本欲往會，故書之也。」未見諸侯，言其未至會所而死，非至會而不見也。書「卒于鄵」者，赴以所卒之地，故書之。
　　陳侯逃歸。畏楚，逃晉而歸。 
　　【傳】七年，春，郯子來朝，始朝公也。 
　　夏，四月，三卜郊，不從，乃免牲。孟獻子曰：「吾乃今而後知有卜筮。夫郊祀后稷，以祈農事也。郊祀后稷以配天。後稷，周始祖，能播殖者。 
　　[疏]注「郊祀」至「殖者」。
　　○正義曰：言後稷，周之始祖，能播殖者，辨知後稷是何人，不為能播殖。故祀以祈農事，自謂郊天以祈農耳。案《孝經》云：「孝莫大于嚴父，嚴父莫大于配天，則周公其人也。昔者周公郊祀后稷以配天，宗祀文王于明堂，以配上帝。」止云配天而祀之，不言祈農也。《郊特牲》說郊天之義曰：「萬物本乎天，人本乎祖，此所以配上帝也。郊之祭也，大報本反始也。」宣三年《公羊傳》曰：「郊則曷為必祭稷？王者必以其祖配。王者則曷為必以其祖配？自內出者無匹不行，自外至者無主不止。」何休云：「天道闇昧，故推人道以接之。不以文王配者，重本尊始之義也。」據此諸文，則郊祭天者，為物本于天，故祭天以報本。神必須配，故推祖以配天，止報生成之恩，非求未來之福。此傳專言郊祀社稷主為祈農事者，斯有旨矣。祭祀者，為報巳往，非求將來之福也。但祭為明神所享，神以將來致福。將來而獲多福，乃由祭以得之。《禮器》稱君子曰「祭祀不祈」，祭者意雖不祈，其實福以祭降。以祭獲福，即祈之義也。宗廟之祭，緣生事死，盡其孝順之心，非求耕稼之利。少牢饋食者，大夫之祭禮也。其祭之末，尸嘏主人，使女受福于天，宜稼于田。彼豈為田而祭哉！神以宜田福之耳。郊天之義亦由是也。神以人為主，人以谷為命。人以精意事天，天以宜稼祐人，以此謂之祈農，本意非祈農也。《詩 噫嘻序》曰：「春夏祈谷于上帝。」《禮》孟春之月《月令》曰：「是月也，天子乃以元日祈谷于上帝。」即是郊天之祭也。其下即云：「乃擇元辰，天子親載耒耜，躬耕帝籍。」是郊而後耕也。獻子此言，正與《禮》合。《孝經》止言尊嚴其父祖，述孝子之志本意，不說郊天之祭，無由得有祈谷之言。何休《膏育》，執彼難此，追而想之，亦可以嘆息也。
　　是故啟蟄而郊，郊而後耕。今既耕而卜郊，宜其不從也。啟蟄，夏正建寅之月。耕謂春分。
　　○蟄，直立反。夏，戶雅反。 
　　[疏]注「啟蟄」至「春分」。
　　○正義曰：《釋例》曰：「歷法，正月節立春，啟蟄為中氣。二月節雨水，春分為中氣。」是啟蟄為夏正建寅之月中氣也。《月令》祈谷之後，即擇日而耕。初耕亦在正月。傳言「既耕而卜郊，宜其不從」，是此卜之時，巳涉春分之節。時過不復可郊，故言「耕謂春分」，指釋獻子言耕，是春分之節，不謂春分始可耕也。《釋例》又曰：「僖公、襄公夏四月卜郊，但譏其非所宜卜，不譏其四月不可郊也。孟獻子曰『啟蟄而郊，郊而後耕』，耕謂春分也，言得啟蟄，即當卜郊，不得過春分也。」是言此卜在春分之後，故獻子譏之。據傳，獻子此言郊天之禮，必用周之三月。而《雜記》云：「孟獻子曰：『正月日至，可以有事于上帝。七月日至，可以有事于祖。』七月而禘，獻子為之也。」此與《禮記》俱稱獻子，二文不同，必有一謬。《禮記》後人所錄，《左傳》當得其真。若七月而禘，獻子為之，則當獻子之時，應有七月禘者。烝、嘗過則書，禘過亦宜書。何以獻子之時，不書七月禘也？足知《禮記》之言，非獻子矣。
　　南遺為費宰。費，季氏邑。叔仲昭伯為隧正，隧正，主役徒。昭伯，叔仲惠伯之孫。
　　○隧音遂。 
　　[疏]注「隧正」至「役徒」。
　　○正義曰：九年注云：「隧正，官名，五縣為隧。」則隧正當《周禮》之遂人也，掌諸遂之政令，徒役出諸遂之民，故為主役徒者。
　　欲善季氏，而求媚于南遺。謂遺：「請城費，使遺請城。吾多與而役。」故季氏城費。傳言祿去公室，季氏所以強。 
　　小邾穆公來朝，亦始朝公也。亦郯子也。 
　　秋，季武子如衛，報子叔之聘，且辭緩報，「非貳也」。子叔聘在元年。言國家多難，故不時報。
　　○難，乃旦反。 
　　冬，十月，晉韓獻子告老。公族穆子有廢疾，穆子，韓厥長子，成十八年為公族大夫。
　　○長，丁丈反，下「師長」同。將立之。代厥為卿。辭曰：「《詩》曰：『豈不夙夜，謂行多露。』《詩》言雖欲早夜而行，懼多露之濡己。義取非禮不可妄行。 
　　[疏]「詩曰」至「多露」。
　　○正義曰：《詩 國風 召南 行露》之首章也。言人行者，豈不欲早夜而行乎？謂早夜而行，則多露濡己。義取非禮不可以妄行。穆子引之，言非其才，不可以妄居官位。
　　又曰：『弗躬弗親，庶民弗信。』《詩 小雅》。言譏在位者，不躬親政事，則庶民不奉信其命。言已有疾，不能躬親政事。 
　　[疏]「弗躬」至「弗信」。
　　○正義曰：此《詩 小雅 節南山》之篇。《詩》注云：「言王之政不躬而親之，則恩澤不信于眾民矣。」
　　無忌不才，讓其可乎？請立起也。無忌，穆子名。起，無忌弟宣子也。與田蘇游，而曰好仁。田蘇，晉賢人。蘇言起好仁。
　　○好，呼報反，注及下同。《詩》曰：『靖共爾位，好是正直。神之聽之，介爾景福。』靖，安也。介，助也。景，大也。《詩 小雅》。言君子當思不出其位，求正直之人，與之並立。如是，則神明順之，致大福也。
　　○共音恭，下注同。介音界，下及注同。 
　　[疏]注「介，助也。景，大也」。
　　○正義曰：定本介、景皆為大也。
　　恤民為德，靖共其位，所以恤民。 
　　[疏]注「靖共」至「恤民」。
　　○正義曰：天生烝民，立君以牧之。君不獨治，為臣以佐之。君之與臣，皆為恤民而設之也。能安靖共敬，在其職位，是其所以憂民也。
　　正直為正，正已心。正曲為直，正人曲。參和為仁。德、正、直三者備，乃為仁。
　　○參，七南反，或音三。如是，則神聽之，介福降之，立之，不亦可乎？」言起有此三德，故可立。 
　　[疏]「詩曰」至「可乎」。
　　○正義曰：《詩 小雅 小明》之篇，言人能安靖共敬，以居爾之職位，愛好正直之人，與之共處于朝，則神明聽順之，當助女以大福也。既引《詩》文，又述其意，能憂念下民，是為德也；正直己心是為正也；能以己正正人之曲，是為直也。此德也、正也、直也三者和備，是為仁也。人能如是，則神明聽順之，大福降與之。田蘇是知人者也。田蘇言起好仁，起必備有此行，立之不亦可乎？
　　庚戌，使宣子朝，遂老。韓厥致仕。晉侯謂韓無忌仁，使掌公族大夫。為之師長。 
　　[疏]注「為之師長」。
　　○正義曰：無忌先為公族大夫，今言「使掌」，是與諸公族大夫為師長也。
　　衛孫文子來聘，且拜武子之言，緩報非貳之言。而尋孫桓子之盟，盟在成三年。公登亦登。禮，登階，臣後君一等。
　　○後，胡豆反，下文「不後寡君」同。 
　　[疏]注「禮登」至「一等」。
　　○正義曰：《聘禮》：「公迎賓于大門內，及廟門，公揖入，立于中庭，納賓。賓入，三揖，至于階，三讓，公升二等。」鄭玄云：「先賓升二等，亦欲君行一，臣行二。」言君先升二等，然後臣始升一等。是禮，登階，臣當後君一等。
　　叔孫穆子相，趨進曰：「諸侯之會，寡君未嘗後衛君。敵體並登。
　　○相，息亮反，下「駟相」同。「嘗後」如字，徐胡豆反。今吾子不後寡君，寡君未知所過。吾子其少安！」安，徐也。孫子無辭，亦無悛容。悛，改也。
　　○悛，七全反。穆叔曰：「孫子必亡！為臣而君，過而不悛，亡之本也。《詩》曰：『退食自公，委蛇委蛇。』委蛇，順貌。《詩 召南》。言人臣自公門入私門，無不順禮。
　　○委，于危反。蛇，以支反，下同。召，上照反。謂從者也。從，順也。衡而委蛇，必折。」衡，橫也。橫不順道，必毀折。為十四年林父逐君起本。 
　　[疏]「詩曰」至「必折」。
　　○正義曰：《詩 國風 召南 羔羊》之篇。言大夫賢者，退朝而食，從公門入私門，委蛇委蛇然。委蛇，順從之貌，《詩》之此意，謂順者也。今孫子為臣，而君自處，是橫不順道。以橫道而為委蛇，其人必將毀折，不得終其職位。
　　楚子囊圍陳，會于鄬以救之。晉會諸侯。 
　　鄭僖公之為大子也，于成之十六年，魯成公。 
　　[疏]注「魯成公」。
　　○正義曰：杜必言魯成公者，欲明非鄭成公也。知非者，以鄭成公成七年即位，至襄二年卒，唯十四年，無十六年故也。
　　與子罕適晉，不禮焉。又與子豐適楚，亦不禮焉。子豐，穆公子。及其元年，朝于晉，鄭僖元年，魯襄三年。子豐欲愬諸晉而廢之。子罕止之。及將會于鄬，子駟相，又不禮焉。侍者諫，不聽。又諫，殺之。及鄵，子駟使賊夜弒僖公，而以瘧疾赴于諸侯。傳言經所以不書弒。簡公生五年，奉而立之。僖公子。 
　　陳人患楚，楚圍陳故。慶虎、慶寅謂楚人曰：「吾使公子黃往，而執之。」二慶，陳執政大夫。公子黃，哀公弟。 
　　[疏]「使公子黃往」。
　　○正義曰：于時楚師圍陳，使公子黃往入楚軍也。
　　楚人從之。為執黃。
　　○為，而偽反。二慶使告陳侯于會，鄬之會。曰：「楚人執公子黃矣！君若不來，群臣不忍社稷宗廟，懼有二圖。」背君屬楚。
　　○背音佩。陳侯逃歸。鄬會，所以不書救。 
　　【經】八年，春，王正月，公如晉。 
　　夏，葬鄭僖公。無傳。 
　　鄭人侵蔡，獲蔡公子燮。鄭子國稱人，刺其無故侵蔡，以生國患。燮，蔡莊公子。
　　○燮，息協反。 
　　[疏]注「鄭子」至「公子」。
　　○正義曰：此決舍之人。陳、鄭有宿怨，此時與蔡無怨，晉複無命使侵。無故興師以生國患，以其動而無謀，故貶之。《釋例》曰：「陳、蔡、楚之與國。鄭欲求親于晉，故伐而入之。晉士莊伯詰其侵小，且問陳之罪，子產答以東門之役，故免于譏。及其侵蔡，既無晉令，又無直辭，君死主少，興師以求媚于晉，不能以德懷親，以直報怨，故二大夫異于子產也。陳之見伐，本以助晉，晉不逆勞而以法詰之，得盟主遠理。故仲尼曰：『晉為伯，鄭入陳，非文辭不為功。』善之也。」
　　季孫宿會晉侯、鄭伯、齊人、宋人、衛人、邾人于邢丘。時公在晉。晉悼難勞諸侯，唯使大夫聽命，故季孫在會而公先歸。
　　○邢，徐音刑。難，乃旦反。 
　　[疏]注「時公」至「先歸」。
　　○正義曰：公以正月如晉，此會之下，始云「公至」，則晉侯適會，公乃歸魯。季孫蓋從公朝晉，即從晉赴會，故季孫在會而公先歸。
　　公至自晉。無傳。 
　　莒人伐我東鄙。 
　　秋，九月，大雩。 
　　冬，楚公子貞帥師伐鄭。 
　　晉侯使士匄來聘。 
　　【傳】八年，春，公如晉朝，且聽朝聘之數。（晉悼復修霸業，故朝而稟其多少。
　　○複，扶又反。「霸」本亦作「伯」，音霸，又如字。） 
　　[疏]注「晉悼」至「多少」。
　　○正義曰：昭三年，鄭子大叔云：「文、襄之霸也，合諸侯，三歲而聘，五歲而朝。」自襄以後，晉德少衰，諸侯朝聘，無復定準。今晉悼復修霸業，更合諸侯，故公朝晉而稟其多少。如公朝者，蓋亦非一，晉侯謙，不敢在國約束，故出外合之。又難煩諸侯，使大夫聽命，政為邢丘之會，以命朝聘之數。數之多少，傳亦無文。據子太叔之言，不說悼公之法，而遠陳文、襄之令，則悼公此命，還同文、襄耳，非復別制法也。
　　鄭玄公子以僖公之死也，謀子駟。子駟先之。夏，四月，庚辰，辟殺子狐、子熙、子侯、子丁。辟，罪也，加罪以戮之。
　　○先，悉薦反，又如字。辟，婢亦反，注同。熙，許其反，徐音怡。 
　　[疏]注「辟罪」至「戮之」。
　　○正義曰：「辟，罪」，《釋詁》文也。不直言殺而云「辟殺」，明是加誣以罪而殺之。子駟知其謀己，不以罪殺，恐動眾心，故加誣以罪。言其罪自當死，非為己討，所以自解說也。
　　孫擊、孫惡出奔衛。二孫，子孤之子。 
　　[疏]注「二孫，子狐之子」。
　　○正義曰：賈逵云：「然未必有文可據，相傳為此說也。」
　　庚寅，鄭子國、子耳侵蔡，獲蔡司馬公子燮。鄭侵蔡，欲以求媚于晉。子耳，子良之子。不言敗，唯以獲告。 
　　[疏]注「鄭侵」至「獲告」。
　　○正義曰：于時鄭無蔡怨，又無晉令。鄭自發心侵蔡，知欲求媚于晉也。獲其將必與之戰，戰敗乃獲之。「不言敗」者，唯以獲告，不告敗也。
　　鄭人皆喜，唯子產不順，子產，子國子，不順眾而喜。曰：「小國無文德而有武功，禍莫大焉。楚人來討，能勿從乎？從之，晉師必至。晉、楚伐鄭，自今鄭國，不四五年，弗得寧矣。」子國怒之，曰：「爾何知！國有大命，而有正卿。童子言焉，將為戮矣。」大命，起師行軍之命。 
　　五月，甲辰，會于邢丘，以命朝聘之數，使諸侯之大夫聽命。季孫宿、齊高厚、宋向戌、衛甯殖、邾大夫會之。晉難重煩諸侯，故使大夫聽命。鄭伯獻捷于會，故親聽命。獻蔡捷也。大夫不書，尊晉侯也。晉悼復文、襄之業，制朝聘之節，儉而有禮，德義可尊，故退諸侯大夫以崇之。 
　　[疏]注「晉悼」至「崇之」。
　　○正義曰：禮，卿不會公侯，會則貶之稱人，自是常例。而云「尊晉侯」者，此有鄭伯在會，自與晉侯相敵。諸卿不敵晉侯，無罪不合貶也。但欲尊晉侯，無辭以見之，故貶大夫以尊之。大夫非有罪也。文二年，晉、宋、陳、鄭四國之卿伐秦，皆貶稱人。尊秦謂之「崇德」，其意與此同也。諸侯之卿皆貶，而獨不貶季孫宿者，文元年，公孫敖會晉侯于戚，注云：「禮，卿不會公侯。而《春秋》魯大夫皆不貶者，體例已舉，故據用魯史成文。」是其義也。言「儉而有禮，德義可尊」者，難煩諸侯，使大夫聽命，亦是有禮之事也。
　　莒人伐我東鄙，以疆鄫田。莒既滅鄫，魯侵其西界，故伐魯東鄙，以正其封疆。
　　○疆，居良反，注同。 
　　秋，九月，大雩，旱也。 
　　冬，楚子囊伐鄭，討其侵蔡也。子駟、子國、子耳欲從楚，子孔、子蟜、子展欲待晉。待晉來救。子孔，穆公子。子蟜，子游子。子展，子罕子。
　　○蟜，居表反。子駟曰：「《周詩》有之曰：『俟河之清，人壽幾何？逸《詩》也。言人壽促而河清遲，喻晉之不可待。
　　○壽音授，或如字，注同。幾，居豈反。兆云詢多，職競作羅。』兆，卜。詢，謀也。職，主也。言既卜且謀多，則競作羅網之難，無成功。
　　○難，乃旦反。 
　　[疏]「兆云詢多」。
　　○正義曰：杜云「兆，卜。詢，謀也」，既卜，且謀多。如杜此言，則「云」是語辭。
　　謀之多族，民之多違，族，家也。事滋無成。滋，益也。民急矣，姑從楚以紓吾民。晉師至，吾又從之。敬共幣帛，以待來者，小國之道也。犧牲玉帛，待于二竟，二竟，晉、楚界上。
　　○紓音舒。共音恭。竟音境，注同。以待彊者而庇民焉。寇不為害，民不罷病，不亦可乎？」子展曰：「小所以事大，信也。小國無信，兵亂日至，亡無日矣。五會之信，謂三年會雞澤，五年會戚，又會城棣，七年會鄬，八年會邢丘。
　　○庇，必利反，又音秘，下同。罷音皮。 
　　[疏]注「謂三」至「邢丘」。
　　○正義曰：鄬之會，鄭伯未至而卒。亦數之者，鄭伯雖身死耳，共會與鄭同謀，故數之。
　　今將背之，雖楚救我，將安用之？言失信得楚，不足貴。
　　○背音佩，至卷末皆同。親我無成，晉親鄭。鄙我是欲，楚欲以鄭為鄙邑而反欲與成。不可從也。言子駟不可從。不如待晉。晉君方明，四軍無闕，八卿和睦，必不棄鄭。四軍，謂上、中、下、新軍也。軍有二卿。 
　　[疏]「八卿和睦」。
　　○正義曰：八卿者，據九年傳，荀罃將中軍，士匄佐之；荀偃將上軍，韓起佐之；欒黶將下軍，士魴佐之；趙武將新軍，魏絳佐之。
　　楚師遼遠，糧食將盡，必將速歸，何患焉。舍之聞之：舍之，子展名。『杖莫如信。』完守以老楚，杖信以待晉，不亦可乎？」子駟曰：「《詩》云：『謀夫孔多，是用不集。《詩 小雅》。孔，甚也。集，就也。言人欲為政，是非相亂而不成。
　　○杖，直亮反，下同。守，手又反，或如字，下「守官」並注同。發言盈庭，誰敢執其咎？言謀者多，若有不善，無適受其咎。
　　○咎，其九反，下同。適，丁歷反，下同。如匪行邁謀，是用不得于道。』匪，彼也。行邁謀，謀于路人也。不得于道，眾無適從。 
　　[疏]「詩云」至「于道」。
　　○正義曰：《詩 小雅 小旻》之三章也。言謀事之夫甚多，是非相奪，無可適從。為是之故，其事用此，益不成也。發言訩々，而盈滿于庭，無能決當是非。事若不成，誰敢執其咎責者？如彼道上行人，每得人即與之謀，意無所從。為是之故，用此不得于正道也。
　　○注「匪彼」至「適從」。
　　○正義曰：鄭玄以「匪」為「非」，如非行邁之謀。言止而不行，坐圖遠近也。杜以「如」者，如似他物，故以「匪」為「彼」。言如彼行人，逢值歧路，問其所從也。鄭以行為道，邁為行，言道上行人。杜亦當然。
　　請從楚，騑也受其咎。」騑，子駟名。
　　○騑，芳非反。乃及楚平，使王子伯駢告于晉，伯駢，鄭大夫。
　　○駢，扶賢反，又扶經反。曰：「君命敝邑，『修而車賦，儆而師徒，以討亂略』。蔡人不從，敝邑之人不敢寧處，悉索敝賦，索，盡也。
　　○儆，居領反。索，悉各反，注同。一音所百反。以討于蔡，獲司馬燮，獻于邢丘。今楚來討，曰：『女何故稱兵于蔡？』稱，舉也。
　　○女音汝。焚我郊保，郭外曰郊。保，守也。馮陵我城郭。馮，迫也。
　　○馮，皮冰反，注同。敝邑之眾，夫婦男女，不遑啟處，以相救也。遑，暇也。啟，跪也。
　　○跪，其委反。 
　　[疏]注「遑，暇也。啟，跪也」。
　　○正義曰：皆《釋言》文也。舍人曰：「閒暇無事也。」李巡曰：「啟，小跪也。」
　　翦焉傾覆，無所控告。翦，盡也。控，引也。
　　○覆，芳服反。控，苦貢反。民死亡者，非其父兄，即其子弟。夫人愁痛，夫人，猶人人也。
　　○夫音扶，注同。不知所庇。民知窮困，而受盟于楚。孤也與其二三臣不能禁止，孤，鄭伯。不敢不告。」知武子使行人子員對之，曰：「君有楚命，見討之命。亦不使一介行李告于寡君。一介，獨使也。行李，行人也。
　　○介，古賀反，注同。獨使，所吏反。而即安于楚。君之所欲也，誰敢違君？寡君將帥諸侯以見于城下，唯君圖之！為明年晉伐鄭傳。
　　○見，賢遍反，或如字。 
　　晉范宣子來聘，且拜公之辱，謝公此春朝。告將用師于鄭。公享之。宣子賦《摽有梅》。《摽有梅》，《詩 召南》。摽，落也。梅盛極則落。詩人以興女色盛則有衰，眾士求之，宜及其時。宣子欲魯及時共討鄭，取其汲汲相赴。
　　○摽，徐扶妙反，又扶表反。興，許反。季武子曰：「誰敢哉？言誰敢不從命。今譬于草木，寡君在君，君之臭味也。言同類。
　　○譬，本亦作「辟」，音譬，後放此。歡以承命，何時之有？」遲速無時。武子賦《角弓》。《角弓》，《詩 小雅》。取其兄弟婚姻，無相遠也。賓將出，武子賦《彤弓》。《彤弓》，天子賜有功諸侯之詩，欲使晉君繼文之業，復受彤弓于王。
　　○彤，徒冬反。複，扶又反。宣子曰：「城濮之役，在僖二十八年。
　　○濮音卜。我先君文公獻功于衡雍，受彤弓于襄王，以為子孫藏。藏之以示子孫。
　　○雍，于用反。藏如字，徐才浪反。匄也，先君守官之嗣也，敢不承命？」言己嗣其父祖為先君守官，不敢廢命，欲匡晉君。君子以為知禮。《彤弓》之義，義在晉君。故范匄受之，所謂「知禮」。 
　　[疏]注「彤弓」至「知禮」。
　　○正義曰：文四年，甯俞來聘，為賦《彤弓》。甯俞不敢當。此賦《彤弓》而宣子受之，故解其意。彼以《彤弓》當甯俞，故甯俞不敢受。此賦《彤弓》，其義在于晉君，非當范匄，故范匄受之，而為知禮也。
　　【經】九年，春，宋災。（天火曰災。來告，故書。） 
　　[疏]注「天火」至「故書」。
　　○正義曰：得告則書，史之常例。于此須言告者，《公羊傳》曰：「外災不書，此何以書？為王者之後記災也。曷為或言災？或言火？大者曰災，小者曰火。然則內何以不言火？內不言火者，甚之也。」《公羊》此言，不可通于左氏，故杜明為此注以異之。
　　夏，季孫宿如晉。 
　　五月，辛酉，夫人姜氏薨。成公母。 
　　秋，八月，癸未葬我小君穆姜。無傳。四月而葬，速。 
　　冬，公會晉侯、宋公、衛侯、曹伯、莒子、邾子、滕子、薛伯、杞伯、小邾子、齊世子光伐鄭。十有二月，己亥，同盟于戲。伐鄭而書同盟，則鄭受盟可知。傳言「十有己亥」，以《長歷》推之，十二月無己亥，經誤。戲，鄭地。
　　○戲，許宜反。 
　　[疏]注「伐鄭」至「鄭地」。
　　○正義曰：成十七年，夏，「公會尹子」云云伐鄭，六月乙酉，同盟于柯陵。于時鄭實不服，諸侯自同盟耳。鄭不與盟也。此注云「伐鄭而書同盟，則鄭受盟可知」者，此盟鄭與，傳文分明，不是準約同盟之文，始知鄭與盟也。杜言此解經于盟不書鄭伯之意耳。經若重序諸侯，必當鄭伯在列。但經已前目諸侯，不復重序，鄭伯不見，故特解之。以其伐鄭而書「同盟」，則鄭與盟可知。同盟之文，足以包鄭，故不復見鄭伯耳。非謂因伐而同盟者，所伐之國，必與也。柯陵之盟，鄭實不服，諸侯自相與盟，非同鄭也。文同事異，不可執彼以難此。十一年，諸侯伐鄭，同盟于亳城北，其文與此同矣。此經書「十二月己亥，同盟于戲」，傳言十一月己亥同盟于戲，經、傳不同，必有一誤。而傳于戲盟之下，更言「十二月癸亥，門其三門」。己亥在癸亥之前二十四日。杜以《長歷》推之，十一月庚寅朔，十日得己亥；十二月己未朔，五日得癸亥。故《長歷》參校上下，己亥在十一月十日。又十二月五日有癸亥，則其月不得有己亥。經書十二月，誤也。此誤者，唯以一字誤為二，非書經誤也。
　　楚子伐鄭。 
　　【傳】九年，春，宋災。樂喜為司城以為政。（樂喜，子罕也，為政卿，知將有火災，素戒為備火之政。） 
　　[疏]注「樂喜」至「之政」。
　　○正義曰：文七年及成十五年，二傳言宋六卿之次，皆云右師、左師、司馬、司徒、司城、司寇。其右師最貴。故華元曰：「我為右師，君臣之訓，師所司也。」然則宋國之法，當右師為政卿。今言司城為政卿者，蓋宋以華閱是華元之子，以元有大功，使閱繼其父耳。子罕賢知，故特使為政。齊任管夷吾，魯任叔孫婼，皆位卑而執國政，此亦當然也。此傳言「以為政」者，以為救火之政耳。但從此以後，歷檢傳文，鄭人討賊，宋人獻玉，扶筑台之謳，削向戌之賞，皆是政卿之任，故言為政卿也。下晉侯云「宋災，于是乎知有天道」。是宋人自知天道當有火災，故子罕素相戒敕為備火之政也。自「伯氏司里」以下，「巷伯儆宮」以上，皆是子罕素戒之也。其享祀之事，是政卿命之，非子罕也。
　　使伯氏司里。伯氏，宋大夫。司里，里宰。 
　　[疏]注「伯氏」至「里宰」。
　　○正義曰：《釋言》云：「里，邑也。」李巡云：「里，居之邑也。」是里為邑居之名也。《周禮》，五鄰為里。以五鄰必同居，故以里為名。里長謂之宰。《周禮 里宰》，每里下士一人。謂六遂之內，二十五家之長也。此言司里，謂司城內之民，若今城內之坊里也。里必有長，不知其官之名。《周禮》有里宰。故以宰言之，非是郊外之民二十五家之長也。使伯氏司此城內諸里之長，令各率里內之民，表火道以來，皆使此伯氏率里民為之。
　　火所未至，徹小屋，涂大屋，大屋難徹，就涂之。陳畚挶，具綆缶，畚，簣籠。挶，土轝。綆，汲索。缶，汲器。
　　○畚音本，草器也。挶，九錄反。綆，古杏反，汲水索。缶，方九反，汲水瓦器。簣，其位反。籠，力東反。轝音預。汲音急。索，悉各反。 
　　[疏]注「畚簣」至「汲器」。
　　○正義曰：《說文》云：「畚，蒲器，所以盛糧也。」宣二年注云：「畚以草索為之。」其器可以盛糧，又可以盛土也。《論語》稱「為山用簣」，是簣為盛土之器，故以畚為簣籠也。《說文》云：「挶，戟持也。」戟持者，執持此轝，其臂如戟形故也。其字從手，謂以手持物也。與畚共文，畚是盛土之器，則挶是轝土之物也。綆者，汲水之索，《儀禮》謂之繘。方言云：「自關而東，周、洛、韓、魏之間謂之綆，關西謂之繘。」《釋器》云：「盎謂之缶。」《說文》云：「缶，瓦器，所以盛酒漿，亦謂之罌。」罌可以汲水，故云「汲器」也。《易 井卦》亦謂取井水為汲也。
　　備水器盆<臨缶}之屬。
　　○<臨缶}，戶暫反。 
　　[疏]注「盆<臨缶}之屬」。
　　○正義曰：《周禮 凌人》：「春始治<臨缶}。」鄭玄云：「<臨缶}如甀，大口以盛冰。」則<臨缶}是盛水之器。知備水器者，備盆<臨缶}之屬。
　　量輕重，計人力所任。
　　○任音壬。蓄水潦，積土涂，巡丈城，繕守備，巡，行也。丈，度也。繕，治也。行度守備之處，恐因災有亂。
　　○蓄，本又作「畜」，敕六反。潦音老。守，手又反，注「守備」同。巡行，下孟反，下同。度，待洛反，下同。處，昌慮反。 
　　[疏]「巡丈城」。
　　○正義曰：十尺為丈。巡行其城，以丈度之，故云「丈城」。
　　表火道。火起，則從其所趣摽表之。
　　○摽，必遙反。使華臣具正徒，華臣，華元子，為司徒。正徒，役徒也，司徒之所主也。 
　　[疏]注「華臣」至「主也」。
　　○正義曰：《周禮》，大司徒掌「徒庶之政令」。小司徒「凡用眾庶，則掌其政教。」凡國之大事致民，是司徒掌役徒也。言「具正徒」，司里所使，遂正所納，皆是臨時調民而役之，若今之夫役也。司徒所具正徒者，常共官役，若今之正丁也。
　　令隧正納郊保，奔火所。隧正官名也。五縣為隧。納聚郊野保守之民，使隨火所起，往救之。
　　○隧音遂。 
　　[疏]注「隧正」至「救之」。
　　○正義曰：此隧正當天子之遂大夫。故《遂大夫職》云：「各掌其遂之正令。」《遂人職》云：「五家為鄰，五鄰為里，四里為酇，五酇為鄙，五鄙為縣，五縣為遂。」鄭司農云：「王國百里，內為六鄉，外為六遂。」鄭玄云：「郊內比、閭、族、黨、州、鄉，郊外鄰、里、酇、鄙、縣、遂。」異其名者，示相變耳。《尚書 費誓》云：「魯人三郊三遂。」然則諸侯之有鄉遂，亦以郊內、郊外別之也。郊內屬鄉者，近于國都，司徒自率之，以入城矣。郊外屬遂者，是郊野保守之民，不可全離所守，司徒令遂正量其多少，納之于國，隨火所起，而奔往救之。華臣直言具正徒，不言其事者，以是郊內之民共救火，百役即上畜水潦、積土涂之類，非唯救火而已。若郊保之民既遠，故使隨火所起，奔往救之，直救火而已。
　　使華閱討右官，官庀其司。亦華元子，代元為右師。討，治也。它，具也。使具其官屬。
　　○閱音悅。庀，芳婢反，注同。向戌討左，亦如之。向戍，左師。使樂遄庀刑器，亦如之。樂遄，司寇。刑器，刑書。
　　○遄，巿專反。 
　　[疏]注「樂遄」至「刑書」。
　　○正義曰：此人掌具刑器，知其為司寇也。恐其為火所焚，當是國之所重，必非刑人之器，故以為刑書也。哀三年，魯人救火，云「出禮書、御書」。書不名器，此言刑器，必載于器物。鄭鑄《刑書》而叔向責之，晉鑄刑鼎而仲尼譏之。彼鑄之于鼎，以示下民，故譏其使民知之。此言刑器，必不在鼎，當書于器物，官府自掌之，不知其在何器也。或書之于版，號此版為刑器耳。
　　使皇鄖命校正出馬，工正出車，備甲兵，庀武守。皇鄖，皇父充石之後。校正主馬，工正主車，使各備其官。
　　○鄖音云，本亦作「員」，音同。校，戶教反，注同出馬，如字，徐尺遂反，下同。守，手又反，下同。 
　　[疏]注「皇鄖」至「其官」。
　　○正義曰：服虔云：「皇鄖，皇父充石之後，十世東鄉，為人之子，大司馬椒也。」車馬甲兵，司馬之職。使皇鄖掌此事，皇鄖必是司馬也。校正主馬，于《周禮》為校人，是司馬之屬官也。《周禮》司馬之屬，無主車之官。巾車、車僕，職皆掌車，乃為宗伯之屬。昭四年傳云：「夫子為司馬，與工正書服。」是諸侯之官，司馬之屬，有工正主車也。國有火災，恐致姦寇，故使司馬命此二官出車馬，備甲兵，以防非常也。傳言「庀武守」者，甲兵器械藏于府庫，若今武庫，使具其守，守此武庫也。此事輕于車馬，故後言之。
　　使西鉏吾庀府守，鉏吾，大宰也。府，六官之典。
　　○鉏吾音魚。 
　　[疏]注「鉏吾」至「之典」。
　　○正義曰：鉏吾，大宰，傅無其文。賈逵云：「然相傳說耳，不知其本何所出也。」《周禮》大宰之職，掌建邦之六典，以佐王治邦國：一曰治典，二曰教典，三曰禮典，四曰政典，五曰刑典，六曰事典。六官之典，謂此也。杜以府為六官之典，當謂六官之典，其事載之于書，故使具其守。劉炫以為「府守」，謂府庫守藏。今知不然者，以百司府藏，已屬左右二師。上華閱討右官，官庀其司。向戍討左，亦如之。則是府庫之物，二師總令群官所主。案哀三年，魯遭火災，出禮書、御書，藏象魏，皆以典籍為重。明此府守是六官之典。若以為府庫財物，便是不重六典，唯貴財物。劉以為府庫而規杜，非也。
　　令司宮、巷伯儆宮，司宮，奄臣；巷伯，寺人，皆掌宮內之事。
　　○儆音景。 
　　[疏]注「司宮」至「之事」。
　　○正義曰：昭五年傳：「楚子欲以羊舌肹為司宮，欲加宮刑。」以此知司宮奄臣，謂奄人為臣，主司宮內。《周禮》無司宮、巷伯之官，唯有內小臣、奄上士四人掌王后之命，正其服位。鄭玄云：「奄稱士者，異其賢也。」奄人之官，此最為長。則司宮當天子之內小臣也。《周禮》又云：「寺人主之，正內五人。」鄭玄云：「正內，路寢也。」《釋宮》云：「宮中巷謂之壼。」孫炎曰：「巷，舍間道也。」王肅云：「今後宮稱永巷。」是巷者，宮內道名。伯，長也。是宮內門巷之長也。《周禮》內小臣，其次即有寺人，故知巷伯是寺人也；又以《詩》篇名《巷伯》，經云：「寺人孟子，作為此詩。」故知巷伯、寺人一也。鄭以巷伯為內小臣，既無明文，各以意說。
　　二師令四鄉正敬享，二師，左右師也。鄉正，鄉大夫。享，祀也。 
　　[疏]注「二師」至「祀也」。
　　○正義曰：《周禮 大司徒》云：「五家為比，五比為閭，四閭為族，五族為黨，五黨為州，五州為鄉。」鄉大夫，每鄉卿一人，天子六鄉，即以卿為之長。此傳云「二師命四鄉正」，則別立鄉正，非卿典之，但其所職掌，當天子之鄉大夫耳。《周禮》：「鄉大夫各掌其鄉之政教，正月之吉，受教法于司徒，退而頒之于其鄉。」則鄉正當屬司徒。此傳言二師命之者，上文右師討右，左師討左，則宋國之法，二師分掌其方。左右各掌其二鄉，並言其事，故云「二師命四鄉正」也。《費誓》云「魯人三郊三遂」，則魯立三鄉。此云「命四鄉正」，則宋立四鄉也。《周禮》，鄉為一軍，大國三軍。宋是大國，不過三軍，而有四鄉者，當時所立，非正法也。于是宋置六卿，況四鄉乎？《周禮》，祭人鬼曰享。故享為祀也。止令敬享，不知所享何神。《周禮 大祝》：「國有天災，彌祀社稷禱祠。」鄭玄云：「天災，疫癘水旱也。彌猶遍也，遍祀社稷及諸所禱。」又《大司徒》以荒政十有二聚萬民，共十有一曰索鬼神。鄭玄云：「索鬼神，求廢祀而修之。《云漢》之詩所謂『靡神不舉，靡愛斯牲』者也。」彼凶荒之年，水旱之災，尚索鬼神而祭之，此遇天火為災，亦當遍祀群神。其所合祭，皆應祭之也。蓋火起始命之祭耳。
　　祝、宗用馬于四墉，祀盤庚于西門之外。祝，大祝。宗，宗人。墉，城也，用馬祭于四城以禳火。盤庚，殷王，宋之遠祖。城積陰之氣，故祀之。凡天災有幣無牲，用馬祀盤庚，皆非禮。
　　○「墉」，本又作「庸」，音同。「盤」，字亦作「般」，步于反。禳，如羊反。 
　　[疏]注「祝大」至「非禮」。
　　○正義曰：《周禮》：「大祝掌六祝之辭，以事鬼神祗，祈福祥。」「小宗伯掌建國之神位。」特牲、少牢，士大夫之祭祀也，皆宗人掌其事。然則諸是祭神，言辭大祝掌之，禮儀宗人掌之。故所有祭祀，皆祝、宗同行。此事別命祝、宗，使奉此祭，非鄉正所為也。文承「二師命」下，亦是二師命之。不復言命者，亦從上省文也。用馬者，以馬為牲，祭于四面之城，以禳火也。禳，卻也，卻火使滅也。盤庚，湯之九世孫，殷之第十九王也。自盤庚之紂，又十二王而殷滅。盤庚弟小乙，是宋微子之八世祖也。盤庚之為殷王，無大功德，而祀盤庚者，當時之意，不知何故特祀之也。祀盤庚不別言牲，明其祀亦用馬也。城以積上為之。土積則為陰積，積陰之氣，或能制火，故祭城以禳火，禮亦無此法也。莊二十五年傳例曰：「凡天災有幣無牲。」「用馬祀盤庚，皆非禮」，言用馬祭城、祭盤庚，皆非禮也。此備火災，所使群官，急者在前，緩者在後，故先伯氏司里，次華臣具正徒，次到隧正納郊保，然後二師總庀群官，先右後左，尊卑之次也。以刑器車馬甲兵典法，國之所重，故特命三官庀具其物。先外官備具救火，然後及內，故次司宮、巷伯。人事既畢，乃祭享鬼神，故次敬享、祀盤庚之事也。
　　晉侯問于士弱，弱，士渥濁之子莊子。
　　○渥，于角反。曰：「吾聞之，宋災，于是乎知有天道，何故？」問宋何故自知天道將災。對曰：「古之火正，或食于心，或食于咮，以出內火。是故咮為鶉火，心為大火。謂火正之官，配食于火星。建辰之月，鶉火星昏在南方，則令民放火。建戌之月，大火星伏在日下，夜不得見，則令民內火，禁放火。
　　○咮，竹又反，徐丁遘反。出如字，徐尺遂反。內如字，徐音納。鶉音純。見，如字，又賢遍反。 
　　[疏]注「謂火」至「放火」。


上一篇　下一篇 