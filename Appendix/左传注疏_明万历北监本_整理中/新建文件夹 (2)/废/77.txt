總目 > 儒藏 > 春秋 > 春秋左傳正義 > 春秋左傳正義077
　　○正義曰：禮，臣有大功，配食于廟。《周禮 司勳》云：「凡有功名者，銘書于王之大常，祭于大烝，司勳詔之。」《尚書》，盤庚告其卿大夫云：「茲予大享于先王，爾祖其從與享之。」孔安國云：「古者天子錄功臣，配食于廟。大享，烝嘗也。」天子既有此禮，諸侯或亦有之。今趙氏祀安于于趙安氏之廟，其意亦如此也。 
　　頓子牂欲事晉，背楚而絕陳好。二月，楚滅頓。傳言小不事大，所以亡。
　　○背音佩。好，呼報反。 
　　夏，衛北宮結來奔，公叔戌之故也。 
　　吳伐越，報五年越入吳。越子勾踐御之，陳于檇李。句踐，越王允常子。
　　○句，古侯反。陳，直覲反。句踐患吳之整也，使死士再禽焉，不動。使敢死之士，往輒為吳所禽。欲使吳師為取之，而吳不動。使罪人三行，屬劍于頸，以劍注頸。
　　○行，戶郎反，下同。屬，之欲反，下同；又之住反。而辭曰：「二君有治，治軍旅。臣奸旗鼓，犯軍令。不敏于君之行前，不敢逃刑，敢歸死。」遂自剄也。師屬之目，越子因而伐之，大敗之。靈姑浮以戈擊闔廬，姑浮，越大夫。
　　○剄，古頂反，本又作「刎」。闔，戶臘反。闔廬傷將指，取其一屨。其足大指見斬，遂失屨，姑浮取之。
　　○將，子匠反。屨，九具反。還，卒于陘，去檇李七里。釋經所以不書滅。
　　○陘音刑。夫差使人立于庭，夫差，闔廬嗣子。
　　○夫音扶。庭，本又作廷。苟出入，必謂己曰：「夫差，而忘越王之殺而父乎？」則對曰：「唯。不敢忘！」三年，乃報越。後三年，哀元年。
　　○唯，惟癸反，舊以求反。 
　　晉人圍朝歌，公會齊侯、衛侯于脾、上梁之間，脾、上梁間即牽。
　　○脾，婢支反。謀救范、中行氏。齊、魯叛晉，故助范、中行也。析成鮒、小王桃甲率狄師以襲晉，二子，晉大夫，范、中行氏之黨。
　　○鮒音附。桃，如字，本又作姚。戰于絳中，不克而還。士鮒奔周，小王桃甲入于朝歌。秋，齊侯、宋公會于洮，范氏故也。謀殺范氏。衛侯為夫人南子召宋朝。南子，宋女也。朝，宋公子，舊通于南子，在宋呼之。
　　○為，于偽反。會于洮，大子蒯聵獻盂于齊，過宋野。蒯聵，衛靈公大子。孟，邑名也。就會獻之，故自衛行而過宋野。
　　○盂音于。野人歌之曰：「既定爾婁豬，盍歸吾艾豭？」婁豬，求子豬，以喻南子。艾豭，喻宋朝。艾，老也。
　　○婁，力侯反；《字林》作，力付反。豬，張魚反。盍，戶臘反。艾，五蓋反，老也；《字林》作「豭」，音艾，三毛聚居者，豭音加，牡豕也。 
　　[疏]「會于」至「艾豭」。
　　○正義曰：此「會于洮」，還是上文「會于洮」也。傳為野人之歌張本，故追言衛為夫人南子召宋朝，召在遠年，非今始召。欲說過宋野，巳隔此語，故又本之云齊、宋會于洮，時大子蒯聵獻盂于齊，過宋野而被譏也。服虔以「會于洮」上屬為義，言衛侯為夫人南子召宋朝，故與宋公會于洮，言為召宋朝為此會也。然則宋朝是宋之公子，衛侯欲召則召，何須與宋為會，方始召之？直言「會于洮」，「會」上無國名，知與何國會，而言宋、衛乎？服不達此勢，愚之甚也。
　　○注「婁豬」至「老也」。
　　○正義曰：《釋獸》云：「豕子豬，牡豝。」牡者謂之豝，則豭是豬之牡，故以喻宋朝也。以婁豬為求子之豬，相傳為說耳。《曲禮》「人年五十曰艾」，是艾為老也。
　　大子羞之，謂戲陽速曰：「從我而朝少君，速，太子家臣。
　　○戲，許宜反。少，詩照反，本亦作「少君」。 
　　[疏]「少君」。
　　○正義曰：少君，猶小君也。君為大君，夫人為小君。
　　少君見我，我顧，乃殺之。」速曰：「諾。」乃朝夫人。夫人見大子，大子三顧，速不進。夫人見其色，啼而走，見大子色變，知其欲殺己。曰：「蒯聵將殺余。」公執其手以登台。大子奔宋，盡逐其黨。故公孟彄出奔鄭，自鄭奔齊。大子告人曰：「戲陽速禍余。」戲陽速告人曰：「大子則禍余。大子無道，使余殺其母。余不許，將戕于余；戕，殘殺也。
　　○戕，在艮反。若殺夫人，將以余說。余是故許而弗為，以紓余死。諺曰：『民保于信』，吾以信義也。」使義可信，不必信言。
　　○紓音舒。諺音彥。 
　　冬，十二月，晉人敗范、中行氏之師于潞，獲籍秦、高彊。二子，黨范氏者。終景王言籍父無後。
　　○潞音路。父音甫。又敗鄭師及范氏之師于百泉。鄭助范氏，故並敗。 
　　【經】十有五年，春，王正月，邾子來朝。 
　　鼷鼠食郊牛，牛死，改卜牛。無傳。不言所食處，舉死，重也。改下，禮也。
　　○鼷音兮。處，昌慮反。 
　　[疏]「鼷鼠食郊牛」。
　　○正義曰：《爾雅》注云：「色黑而小，有毒。」《公羊》以為：「不言其所食，漫也。」謂所食非一處。《谷梁》注意亦然，非杜意也。
　　二月，辛丑，楚子滅胡，以胡子豹歸。 
　　夏，五月，辛亥，郊。無傳。書過。 
　　壬申，公薨于高寢。高寢，宮名。不于路寢，失其所。 
　　鄭罕達帥師伐宋。 
　　齊侯、衛侯次于渠蒢。不果救，故書次。
　　○荼，直居反。 
　　邾子來奔喪。無傳。諸侯奔喪，非禮。 
　　[疏]注「諸侯奔喪非禮」。
　　○正義曰：昭三十年傳曰「諸侯之喪，士吊，大夫送葬」。諸侯親自奔喪、會葬，皆非禮。《公羊》亦云：「奔喪，非禮也。」
　　秋，七月，壬申，姒氏卒。定公夫人。 
　　八月，庚辰，朔日有食之。無傳。 
　　九月，滕子來會葬。無傳。諸侯會葬，非禮也。 
　　丁巳，葬我君定公，雨，不克葬。戊午，日下昃，乃克葬。辛巳，葬定姒。辛巳，十月三日。有日無月。
　　○昃音側。 
　　[疏]「雨不克葬」。
　　○正義曰：《谷梁》以為：「葬不為雨止，禮也。雨不克葬，喪不以制也。」非《左氏》意。
　　○「辛巳葬定姒」。
　　○正義曰：《公羊傳》：云：『定姒何以書『葬』？未逾年之君也。有子則廟，廟則書『葬』」。《公羊》此意以為定姒是妾，哀公之母，以哀公為君未逾年，故書其卒葬耳。《左氏》以定姒實是夫人，但禮不備，不成喪，是哀母以否，傳無明說。
　　○注「辛巳」至「無月」。
　　○正義曰：此年八月庚辰朔，二日則辛巳，九月不得有辛巳也。更盈一周，則六十二日，月有一大一小，十月己卯朔，三日得辛巳，是有日無月也。
　　冬城漆。邾庶其邑。
　　○漆音七。 
　　[疏]注「邾庶其邑」。
　　○正義曰：襄二十一年邾庶其以漆、閭丘來奔。莊二十八年傳曰：「凡邑，有宗廟先君之主曰都，無曰邑。邑曰築，都曰城。」此稱「城漆」，漆本邾邑，不得有先君宗廟，而稱城者，《釋例》曰：「若邑有先君宗廟，則雖小曰都，尊其所居以大之也。然則都而無廟，固宜稱城。『城漆』是也。而潁氏唯系于先君之廟，患漆本非魯邑，因說曰，漆有邾之舊廟，是使魯人尊邾之廢廟與先君同，非經、傳意也。」是言漆是大都，自應稱城。言「庶其邑」者，意在排舊說。
　　【傳】十五年，春，邾隱公來朝。（邾子益。）子貢觀焉。邾子執玉高，其容仰；公受玉卑，其容俯。（玉，朝者之贄。
　　○贄音至。） 
　　[疏]注「玉朝者之贄」。
　　○正義曰：《曲禮》云：「凡摯，天子鬯。」天子尊無與敵者，故執其鬯酒以對神。「諸侯珪」，是謂玉為贄也。《周禮 典瑞》云：「公執桓圭，侯執信圭，伯執躬圭，子執谷璧，男執蒲璧，以朝覲宗遇會同于王。諸侯相見，亦如之。」是朝必執玉也。
　　子貢曰：「以禮觀之，二君者，皆有死亡焉。夫禮，死生存亡之體也，將左右周旋，進退俯仰，于是乎取之。朝、祀、喪、戎，于是乎觀之。今正月相朝，而皆不度，不合法度。心巳亡矣。嘉事不體，何以能久？嘉事，朝禮。高仰，驕也；卑俯，替也。驕近亂，替近疾。君為主，其先亡乎？」為此年公薨、哀七年以邾子益歸傳。
　　○替，他計反。近，附近之近，下音同。 
　　吳之入楚也，在四年。胡子盡俘楚邑之近胡者。俘，取也。楚既定，胡子豹又不事楚，曰：「存亡有命，事楚何為？多取費焉。」二月，楚滅胡。傳言小不事大，所以亡。
　　○費，芳味反。 
　　夏，五月，壬申，公薨。仲尼曰：「賜不幸言而中，是使賜多言者也。」以微知著，知之難者。子貢言語之士，今言而中，仲尼懼其易言，故抑之。
　　○中，丁仲反，注同。微知著，知之難，並如字，又音智。易，以豉反。 
　　鄭罕達敗宋師于老丘。罕達，子齹之子。老丘，宋也。宋公子地奔鄭，鄭人為之伐宋，欲取地以處之，事見哀十二年。
　　○齹，才何反。為，于偽反。見，賢遍反。 
　　齊侯、衛次乾蘧挐，謀救宋也。
　　○蘧音渠。挐，女居反，又女加反。 
　　秋，七月，壬申，姒氏卒。不稱夫人，不赴，且不祔也。赴同、祔姑，夫人之禮。二者皆闕，故不曰夫人。
　　○祔音附。 
　　[疏]注「赴同」至「夫人」。
　　○正義曰：「夫人初薨，赴于同盟之國，其辭當云夫人某氏薨，是赴則成夫人也。禮，適妻祔于適祖姑，妾祔于妾祖姑，若得祔祖姑，則亦成夫人矣。此赴同、祔姑皆是夫人之禮，二者皆闕，故不曰夫人薨。二者課行一事，則得稱夫人。故此以不赴，兼又不祔，解不稱夫人也。
　　葬定公，雨，不克襄事，禮也。襄，成也。雨而成事，若汲汲于欲葬。
　　○葬，息羊反。葬定姒，不稱小君，不成喪也。公未葬而夫人薨，煩于喪禮，不赴不禮，故不稱小君，臣子怠慢也。反哭于寢，故書葬。 
　　[疏]「公未」至「書葬」。正義曰：傳直言「不成喪」也，不知闕少何事。但小君者，夫人之號，不稱小君與不稱夫人其事同矣，故知「不成喪」者，即不赴不祔是也。由不赴不祔，夫人之喪禮不成，故不稱小君也。此定姒實是夫人，臣子怠慢不成其禮，故書卒不稱薨，書葬而不稱小君，所以罪臣子也。哀十二年孟子卒，傳曰：「不反哭，故不言葬小君。」是由反哭于寢，故書葬也。
　　冬，城漆。書，不時告也。實以秋城，冬乃告廟。魯知其不時，故緩告，從而書之以示譏。 
　　[疏]「冬城」至「告也」。
　　○正義曰：書「城漆」者，書其城不以時。所書在冬，依其文，則得時矣。故傳辨之，云「不時告也」。城實非時，知其不可而以時告廟。 



卷五十七 哀元年，盡五年 

　卷五十七 哀元年，盡五年 
　　◎哀公
　　○陸曰：「哀公名蔣，定公之子。蓋夫人定姒所生，敬王二十八年即位。諡法：『恭仁短折曰哀。』」
　　【經】元年，春，王正月，公即位。（無傳。） 
　　楚子、陳侯、隨侯、許男圍蔡。隨世服于楚，不通中國。吳之入楚，昭王奔隨，隨人免之，卒復楚國。楚人德之，使列于諸侯，故得見經。定六年，鄭滅許，此復見者，蓋楚封之。
　　○見，賢遍反，下同。此複，扶又反。 
　　[疏]注「隨世」至「封之」。
　　○正義曰：僖二十年，楚人代隨，自爾以來，隨不復見。以隨世服于楚，為楚私屬，不通于諸侯，征伐盟會，不齒于列，故史不得書之。猶如邾、滕為人私屬，不序于宋盟也。定四年保護昭王，楚得復國，楚人感其恩德，使隨列于諸侯。今楚帥諸侯圍蔡，令隨在其班次，以之告魯，故得見經。定六年，鄭滅許，以許男斯歸，殺之。此時許復見者，以許屬楚，故疑蓋楚封之，當如蔡侯廬、陳侯吳受封于楚也。《世族譜》許男斯之後有元公成、悼公孫，則是楚封元公為許男也。
　　鼷鼠食郊牛，改卜牛。 
　　夏，四月，辛巳郊。無傳。書，過也。不言所食，非一處。
　　○處，昌慮反。 
　　[疏]注「書過」至「一處」。
　　○正義曰：桓五年傳例云：「凡祀，啟蟄而郊，過則書。」今以四月始郊，巳入春分之氣，故書過也。宣三年「郊牛之口傷」，成七年「鼷鼠食郊牛角」，言其傷食之處。此不言所食處者，所食非一處也。
　　秋，齊侯、衛侯伐晉。 
　　冬，仲孫何忌帥師伐邾。無傳。 
　　【傳】元年，春，楚子圍蔡，報柏舉也。（在定四年。）里而栽，（栽，設板築為圍壘，周匝去蔡城一里。
　　○栽，才代反，又音再，注同；《說文》云：「築牆長板。」壘，力軌反。匝，子合反。） 
　　[疏]注「栽設」至「一里」。
　　○正義曰：築牆立板謂之栽。栽者，豎木以約版也。楚慮外人救蔡，則于表里受敵，故築圍壘，周匝去蔡城一里，以圍之，欲置兵其內以攻蔡，使外人不得救之。
　　廣丈，高倍。壘厚一丈，高二丈。
　　○廣，古曠反。高倍，並如字；高，又古報反，注同。厚，戶豆反。夫屯晝夜九日，夫，猶兵也。壘未成，故令人在壘里屯守蔡。
　　○屯，徒門反。夫，兵也。屯，守也。令，力呈反。 
　　[疏]注「夫猶」至「守蔡」。
　　○正義曰：劉炫云：「杜言：『夫，猶兵也。以壘未成，故令人在壘里屯守蔡。』然則未築壘前，兵豈遠城乎？壘成之後，兵復出壘乎？以圍人夜守常事，何言『晝夜九日』？以後兵豈散乎？炫以『夫屯』謂夫役屯聚，晝夜不止，九日而築壘成耳。夫者，別有城夫，非戰士。」劉炫以為，丁夫築城晝夜九日。杜必以夫為兵，屯守九日者，以屯是戍守之名。故《詩 序》云「屯戍于母家」，又案傳，晉有軘車，皆是兵之屯守。經籍未有作役之人，而為屯守之號者，故杜為此解。劉妄規其失，非也。
　　如子西之素。子西本計，為壘當用九日而成。蔡人男女以辨，辨，別也。男女各別，系累而出降。
　　○辨，扶免反，又方免反。別，彼列反，下同。累，力維反。降，戶江反。使疆于江、汝之間而還。楚欲使蔡徙國在江水之北，汝水之南，求田以自安也。蔡權聽命，故楚師還。
　　○疆，居良反。 
　　[疏]注「楚欲」至「師還」。
　　○正義曰：服虔云：「蔡使楚進疆于故江國與汝水之間。」其意言蔡割地以賂楚也。杜不然者，以昭七年傳甲無宇云：「先君文王，作僕區之法，所以封汝」；哀十七年傳曰：「彭仲爽，申俘也，文王以為令尹，實縣申、息，朝陳、蔡封畛于汝。」則楚于文王之時，其竟巳至汝水，寧于此役，蔡始令楚進疆于江、汝之間也？且汝水、江國，不可共文。故杜以為楚使蔡徙其國都于江北、汝水之南，目擇疆宇。欲令遷都近楚，為楚屬國。蔡人冀令楚去，心雖不肯，權宜許之。楚還之後，蔡更自議：巳與楚惡，不如事吳。故請遷于吳，以吳為援。
　　蔡于是乎請遷于吳。楚既還，蔡人更叛楚就吳，為明年蔡遷州來傳。吳王夫差敗越于夫椒，報檇李也。檇李，在定十四年。夫椒，吳郡吳縣西南大湖中椒山。
　　○夫音扶。椒，又作棑，子消反。檇音醉。大音泰。 
　　[疏]注「夫椒」至「椒山」。
　　○正義曰：杜于此注以椒為山名，《土地名》以夫椒為地名，以戰必在山旁，以山表地耳。
　　遂入越。越子以甲楯五千保于會稽，上會稽山也。在會稽山陰縣南。
　　○楯，食允反，又音允。會，古外反。稽，古兮反。上，時掌反。使大夫種因吳大宰嚭以行成。吳子將許之。伍員曰：「不可。臣聞之：『樹德莫如滋，去疾莫如盡。』昔有過澆殺斟灌以伐斟鄩，澆，寒浞子，封于過者。二斟，夏同姓諸侯。襄四年傳曰：「澆用師滅斟灌。」
　　○嚭，普鄙反。員音云。去疾，起呂反，本又作「去惡」。過，古禾反，國名，注及下同。澆，五叫反，一音五報反，下同。斟，諸林反。灌，古亂反。鄩音尋。浞，仕捉反。夏，戶雅反，下注皆同。 
　　[疏]注「澆寒」至「斟灌」。
　　○正義曰：襄四年傳稱夏之衰也，有窮后羿因夏民以代夏政，而用寒浞。寒浞殺羿，因其室而生澆，處澆于過。是言澆是寒浞之子，封于過也。「二斟，夏同姓諸侯」，《夏本紀》文也。又襄四年傳云「澆用師滅斟灌」，此言「殺斟灌」者，王肅云：「滅，殺也。古者滅、殺尊卑同名。」其意言殺其君而滅其國，故二文各言其一也。賈逵云：「夏後相依斟灌而國，故曰殺夏後相也。」案下句別言「滅夏後相」，王解是也。
　　滅夏後相。夏後相，啟孫也。後相失國，依于二斟，復為澆所滅。
　　○相，息亮反，注及下注同。複，扶又反。 
　　[疏]注「夏後」至「所滅」。
　　○正義曰：《夏本紀》云：「禹生啟，啟注大康。大康崩，弟仲康立。仲康崩，子相立。」是相為仲康之子，啟之孫也。《書 序》云：「大康失邦，作《五子之歌》。」其經云：「大康尸位以逸豫，乃畋于有洛之表，十旬弗反。有窮后羿因民弗忍，距于河。」則大康之時羿巳權盛，能廢大康矣。《胤征》云：「唯仲康肇位四海。」孔安國云：「羿廢大康，而立其弟仲康為天子。」仲康，羿之所立也。仲康崩，子相立，蓋亦羿立之矣。傳言羿「因夏民以代夏政」，蓋于相時羿始自立為天子。相于是失國，依于二斟。及澆滅斟灌，相復為澆所滅。
　　后緡方娠，逃出自竇，后緡，相妻。娠，懷身也。
　　○緍，亡巾反。娠音震，又音身。竇音豆。歸于有仍，后緡，有仍氏女。生少康焉。為仍牧正，牧官之長。
　　○少，詩照反。長，丁丈反。惎澆能戒之。惎，毒也。戒，備也。
　　○惎音忌。澆使椒求之，椒，澆臣。逃奔有虞，為之庖正，以除其害。虞舜後諸侯也。梁國有虞縣。庖正，掌膳羞之官。賴此以得除巳害。
　　○庖，步交反。 
　　[疏]注「虞舜」至「巳害」。
　　○正義曰：「《尚書 堯典》云：「有鰥在下，曰虞舜。」又曰：「釐降二女于媯汭，濱于虞。」皇甫謐云：嬪于虞，因以虞為氏。虞，今河東大陽縣西山上虞城是也。然則舜有天下，其代號虞，因本河東大陽之虞。及周之興，封仲雍之後為虞國，即彼地是也。但舜既禪禹，禹封舜後為諸侯，雖取虞為國名，未必封于河東虞地。而梁國有虞縣，其地以虞為名，疑是夏時虞國。杜以地名言「有」者，皆是疑辭，言「有」以示不審也。庖正，當《周禮》之庖人。用之為正，當當是食官之長，故為掌膳羞之官也。賴此以得除己害，得在浞之世不被殺也。
　　虞思于是妻之以二姚，思，有虞君也。虞思自以二女妻少康。姚，虞姓。
　　○妻，七計反。姚，羊昭反。而邑諸綸。綸，虞邑。
　　○綸音倫。有田一成，有眾一旅。方十浬為成，五百人為旅。 
　　[疏]注「方十」至「為旅」。
　　○正義曰：「方十浬為成」，《司馬法》文也。「五百人為旅」，《夏官 序》文也。「田一成」、「眾一旅」。言食此一成之地，其內有為兵者五百人。《周禮 小司徒》云：「乃井牧其田野。」鄭眾云：「井牧者，《春秋傳》所謂『井衍沃』、『牧隰皋』者也。」鄭玄云：「隰皋之地，九夫為牧，二牧而當一井。今造都鄙，授民田，有不易，有一易，有再易，通率二而當一，是之謂井牧。昔夏少康在虞思，有田一成，有眾一旅。一旅之眾，而田一成，則井牧之法，先古然矣。」杜解「牧隰皋」雖與鄭異，其授民田二而當一，理亦宜然。計方十浬為方一浬者百，方一里有九夫之田，則十里容九百夫也。其一百夫授上地不易者，其四百夫授一易二而當一，則得為五百夫矣。
　　能布其德，而兆其謀，兆，始。以收夏眾，撫其官職。襄四年傳曰：「靡自有鬲氏，收二國之燼，以滅浞而立少康。」
　　○鬲音革。燼，徐刃反，又秦刃反。 
　　[疏]注「襄四」至「少康」。
　　○正義曰：引此傳者，言少康能布恩惠，以收夏眾。以德撫靡，故得用靡遺民滅浞而立之。
　　使女艾諜澆，女艾，少康臣。諜，候也。
　　○女，如字，又音汝。艾，五蓋反。諜音偞。使季杼誘豷，豷，澆弟也。季杼，少康子後杼也。
　　○杼，直呂反。豷，許器反。遂滅過、戈，復禹之績。過，澆國。戈，豷國。
　　○過、戈，並古禾反。之績，一本作跡。祀夏配天，不失舊物。物，事也。今吳不如過，而越大于少康，或將豐之，不亦難乎！言與越成，是使越豐大，必為吳難。
　　○難，乃旦反。句踐能親而務施，施不失人，所加惠賜，皆得其人。
　　○施，始豉反，下同。親不棄勞。推親愛之誠，則不遺小勞。與我同壤，而世為仇讎。于是乎克而弗取，將又存之，違天而長寇讎，猶言天與不取。
　　○長，丁丈反，下同。 
　　[疏]注「猶言天與不取」。
　　○正義曰：《吳語》云，越滅吳，吳王請行成，越王曰：「背天以越賜吳，而吳不取。」是也。
　　後雖悔之，不可食巳。食，消也。巳，止也。 
　　[疏]「後雖」至「食巳」。
　　○正義曰：言悔恨之深，結于心腹，不可如食之消止。
　　姬之衰也，日可俟也。姬，吳姓。言可計日而待。
　　○俟，本又作竢，音仕。介在蠻夷，而長寇讎，以是求伯，必不行矣。」弗聽。退而告人曰：「越十年生聚，而十年教訓，生民聚財，富而後教之。
　　○介音界。伯，如字，又音霸。聚，才喻反，又如字。 
　　[疏]注「生民」至「教之」。正義曰：服虔云：「令少者無娶老婦，老者無娶少婦。女十七不嫁，男二十不娶，父母有罪也。將生子，以告，與之<殹巫}，饋之餼也。死者釋其徵，必哭泣葬埋，如其子也。孺子游者必餔歠之也。非手所種、夫人所織不用，十年不收于國。」
　　二十年之外，吳其為沼乎！」謂吳宮室廢壞，當為污池。為二十二年越入吳起本。
　　○沼，之非反。污音烏。三月，越及吳平。吳入越，不書，吳不告慶，越不告敗也。嫌夷狄不與華同，故復發傳。
　　○複，扶又反。 
　　夏，四月，齊侯、衛侯救邯鄲，圍五鹿。趙稷以邯鄲叛，范、中行氏之黨也。五鹿，晉邑。
　　○邯音寒。鄲音丹。 
　　吳之入楚也，在定四年。使召陳懷公。懷公朝國人而問焉，曰：「欲與楚者右，欲與吳者左。陳人從田，無田從黨。」都邑之人無田者，隨黨而立，不知所與，故直從所居。田在西者居右，田在東者居左。逢滑當公而進，當公，不左不右。
　　○滑，于八反。曰：「臣聞國之興也以福，其亡也以禍。今吳未有福，楚未有禍，楚未可棄，吳未可從。而晉，盟主也，若以晉辭吳，若何？」公曰：「國勝君亡，非禍而何？」楚為吳所勝。對曰：「國之有是多矣，何必不復？小國猶復，況大國乎？臣聞，國之興也，視民如傷，是其福也；如傷，恐驚動。其亡也，以民為土芥，是其禍也。芥，草也。
　　○芥，古邁反。楚雖無德，亦不艾殺其民。吳日敝于兵，暴骨如莽，草之生于廣野，莽莽然，故曰草莽。
　　○艾，魚廢反。暴，步卜反。莽，亡黨反。而未見德焉。天其或者正訓楚也，使懼而改過。禍之適吳，其何日之有？」言今至。陳侯從之。及夫差克越，乃修先君之怨。秋，八月，吳侵陳，修舊怨也。傳言吳不修德而修怨，所以亡。 
　　齊侯、衛侯會于乾侯，救范氏也。師及齊師、衛孔圉、鮮虞人伐晉，取棘蒲。魯師不書，非公命也。孔圉，孔烝鉏曾孫。鮮虞，狄師，賤故不書。
　　○圉，魚呂反。烝，之承反。鉏，仕居反。 
　　[疏]注「魯師」至「不書」。
　　○正義曰：杜以經書齊、衛伐晉，傳言四國伐晉，故唯解魯與鮮虞不書意也。劉炫以齊、衛會乾侯，救范氏者，師相會因而行伐，二君親行，告伐不告會也。行伐之後，魯與鮮虞會之，齊、衛更遣師與同伐也。但齊將卑師眾，故稱「師」；衛將尊師少，故云「孔圉」。後伐四國，並皆不書，非獨魯與鮮虞不書也。當謂魯師不書非公命，余者不書皆不告。義出百涂，並得通也。今知劉非者，杜以傳齊侯、衛侯止云「會乾侯」，不言伐晉，即云「師及齊師、衛孔圉、鮮虞人伐晉」，與經齊侯、衛侯伐晉文相次，當以為一，鮮虞，狄師，賤，故略而不書，猶邲之戰唐侯從楚而不書，平丘之會狄人從晉而不書之類是也。劉以為孔圉等更別伐晉，魯師不書非公命，余者不告故不書，而規杜過，非也。
　　吳師在陳，楚大夫皆懼，曰：「闔廬惟能用其民，以敗我于柏舉。今聞其嗣又甚焉，將若之何？」子西曰：「二三子恤不相睦，無患吳矣。昔闔廬食不二味，居不重席，室不崇壇，平地作室，不起壇也。
　　○重，直龍反。壇，徒丹反。 
　　[疏]「食不二味」。
　　○正義曰：謂與在下同其好惡，不別二為美味也。
　　器不彤鏤，彤，丹也。鏤，刻也。
　　○彤，徒冬反。鏤，魯豆反。宮室不觀，觀，台榭。
　　○觀，古亂反，注同。榭音謝。舟車不飾，衣服財用，擇不取費。選取堅厚，不尚細靡。
　　○費，芳味反。在國，天有菑癘，癘，疾疫也。
　　○菑音災。癘，本或作「天無菑癘」，非，疫音役。 
　　[疏]「在國天有菑癘」。
　　○正義曰：「在國」與「在軍」相對，「天有菑癘」與下句相連，言有菑癘之時，親自巡孤寡，共其乏困也。本或作「天無」，誤耳。
　　親巡其孤寡而共其乏困。在軍，熟食者分，而後敢食。必須軍士皆分熟食，不敢先食。分，猶徧也。
　　○共音恭。熟食者分，如字。一讀以「分」字連下句。徧音遍。 
　　[疏]注「必須」至「徧也」。
　　○正義曰：《孫武兵書》云：「軍井未達，將不言渴；軍灶未炊，將不言飢。」故闔閭在軍，如良將之法，必須軍士皆分熱食然後敢食，王不先自食也。服虔云：「以其半分軍士，而後自食其余，若單醪注流也。」杜以分王半食，不足遍及軍人，且所嘗珍異，乃得卒乘與焉，王所自食，不得分軍士也，故顯而異之。分猶遍也，待遍熟食，王乃自食也。
　　其所嘗者，卒乘與焉。所嘗甘珍，非常食。
　　○卒，子忽反。乘，繩證反。與音預。勤恤其民，而與之勞逸，是以民不罷勞，死不知曠。知身死不見曠棄。
　　○罷音皮。吾先大夫子常易之，所以敗我也。易，猶反也。今聞夫差，次有台榭陂池焉，積土為高曰台，有木曰榭，過再宿曰次。
　　○陂，彼宜反。 
　　[疏]注「積土」至「曰次」。
　　○正義曰：《釋宮》云：「闍謂之台。」郭璞云：「積土四方也。」又云：「有木者謂之榭。」李巡云：「台上有屋謂之榭。」又曰：「無室曰榭，四方而高曰台。」莊三年傳例曰：「凡師，一宿為舍，再宿為信，過信為次。」孔安國《尚書傳》云：「澤彰曰陂，停水曰池。」言夫差所停三日，則役民為此也。
　　宿有妃嬙嬪御焉。妃嬙，貴者。嬪御，賤者。皆內官。
　　○嬙，本又作牆，或作牆，在羊反。嬪，毗人反。 
　　[疏]注「妃嬙」至「內官」。
　　○正義曰：《曲禮》云：「天子之妃曰后。」則妃，上下通名也。《釋詁》云：「妃、合、會，對也。妃，媲也。」是匹對于夫婦，官之最貴者也。嬙在妃下，次于妃也。《周禮》有九嬪、女御。以有四名，分為三等，故言王嬙貴者，嬪御賤者，皆婦官之名。《周禮》無嬙，蓋後世為之名。漢有掖庭王嬙，是因于古也。
　　一日之行，所欲必成，玩好必從。珍異是聚，觀樂是務。視民如讎，而用之日新。夫先自敗也已，安能敗我？」為二十二年越滅吳起本。
　　○好，呼報反。夫先自敗也巳，夫音扶；本或作「夫差先自敗者」，非。 
　　冬，十一月，晉趙鞅伐朝歌。討范、中行氏。 
　　【經】二年，春，王二月，季孫斯、叔孫州仇、仲孫何忌帥師伐邾，取漷東田及沂西田。（邾人以賂，取之易也。
　　○漷，火虢反，又音郭。沂，魚依反。易，以豉反。）癸巳，叔孫州仇、仲孫何忌及邾子盟于句繹。（句繹，邾地。取邑，盟以要之。
　　○句，古侯反。繹音亦。要，以遙反。） 
　　[疏]注「句繹」至「要之」。正義曰：既取其田，慮後悔競，故共盟以要之。伐則三卿，盟唯二卿者，服虔云：「季孫尊卿，敵服先歸，使二子與之盟。」《谷梁傳》曰：「三人伐而二人盟何？各盟其得也。」其意言季孫不得田，故不與盟也。案十四年小邾射以句繹來奔，則句繹，小邾地也。注言「邾地」者，以傳云「伐邾，邾人愛其土，賂以漷、沂之田而受盟」。被伐受盟，則盟在邾地，猶若成二年楚人伐我師于蜀，公及楚公子嬰齊盟于蜀之類是也。邾與小邾，國竟相近，句繹所屬，亦無定準，猶齊、魯汶陽之田，莒、魯爭鄆之事，一彼一此，豈有常乎？而劉炫以句繹為小邾地，而規杜，非也。
　　夏，四月，丙子，衛侯元卒。定四年盟皋鼬。 
　　[疏]注「定四年盟皋鼬」。
　　○正義曰：元以昭八年即位，三十二年大夫盟于狄泉，以未告公而公薨，故不數。
　　滕子來朝。無傳。 
　　晉趙鞅帥師納衛世子蒯聵于戚。 
　　[疏]「衛世子」。
　　○正義曰：世子者，父在之名。蒯聵父既死矣，而稱世子者，晉人納之，以世子告，言是正世子，以示宜為君也。《春秋》以其本是世子，未得衛國，無可褒貶，故因而書「世子」耳。
　　秋，八月，甲戌，晉趙鞅帥師及鄭罕達帥師戰于鐵，鄭師敗績。皆陳曰戰。大崩曰敗績。鐵在戚城南。罕達，子皮孫。
　　○鐵，天結反。陳，直覲反。冬，十月，葬衛靈公。無傳。七月而葬，緩。 
　　十有一月，蔡遷于州來。畏楚而請遷，故以自遷為文。蔡殺其大夫公子駟。懷土而欺大國，故罪而書名。 
　　【傳】二年，春，伐邾，將伐絞。（絞，邾邑。
　　○絞，古卯反。）邾人愛其土，故賂以漷、沂之田而受盟。 
　　初，衛侯游于郊，子南僕。子南，靈公子郢也。僕，御也。
　　○郢，以井反。公曰：「余無子，將立女。」蒯聵奔，無大子。
　　○女音汝。不對。他日，又謂之。對曰：「郢不足以辱社稷，君其改圖。君夫人在堂，三揖在下，三揖，卿、大夫、士。
　　○揖，一入反。 
　　[疏]注「三揖卿大夫士」。
　　○正義曰：《周禮 司士》云：「孤卿特揖，大夫以其等旅揖，士旁三揖。」鄭玄云：「特揖，一一揖之。」旅，眾也，大夫爵同者，眾揖之。三揖者，士有上、中、下。」鄭眾云：「卿、大夫、士，皆君之所揖禮，《春秋傳》所謂『三揖在下』。」服虔云：「三揖，卿、大夫、士。士揖庶姓，時揖異姓，天揖同姓。」
　　君命衹辱。」言立適當以禮，與內外同之。今君私命，事必不從，適為辱。
　　○祇音支。適，丁歷反。下「適孫」同。夏，衛靈公卒。夫人曰：「命公子郢為大子，君命也。」對曰：「郢異于他子，言用意不同。且君沒于吾手，若有之，郢必聞之。言當以臨沒為正。且亡人之子輒在。」輒，蒯聵之子出公也，靈公適孫。乃立輒。六月，乙酉，晉趙鞅納衛大子于戚。宵迷，陽虎曰：「右河而南，必至焉。」是時河北流過元城界，戚在河外，晉軍巳渡河，故欲出河右而南。 
　　[疏]注「是時」至「而南」。
　　○正義曰：《土地名》云：「河經河內之南界，東北經汲郡、魏郡、頓丘、陽平、平原、樂陵之東南入海。」是言晉時河所經也。春秋之時，河未必然，故云「是時河北流過元城界」，與晉時河道異也。《土地名》又云：「戚，頓丘衛縣西戚城，在枯河東。」是春秋時戚在河東也。從晉而言，河西為內，東為外，故云「戚在河外」也。是時晉軍巳渡河矣，師人皆迷，不知戚處。陽虎憶其渡處在戚之北，河既北流，據水所向，則東為右，故欲出河右而南行也。
　　使大子絻，絻者，始發喪之服。
　　○絻音問。喪音桑。 
　　[疏]注「絻者始發喪之服」。
　　○正義曰：《士喪禮》：「既小斂，主人括發袒，眾主人免于房。」鄭玄云：「括髮者，去笄纚而紒也。眾主人免者，齊衰將袒，以免代冠。冠，服之尤尊，不以袒也。」又《奔喪之禮》：「至于家，入門哭盡哀，括髮袒。自齊衰以下，入門哭盡哀，免麻于序東。」如彼禮文，則主人當括發，齊衰以下乃免。此「大子絻」者，禮，不至喪所，不括發，故以絻代之耳。靈公以四月卒，今以六月而大子絻，故云：絻，始發喪之服也。遠道不臨喪者，不得括發，故始發喪服絻也。鄭玄注《士喪禮》云：「免之制未聞，舊說以為如冠狀，廣一寸。《喪服小記》曰：『斬衰括發以麻，免而以布。』此用麻布為之，狀如今之著幓頭矣。自項中而前交于額上，郤繞紒也。」
　　八人衰絰，偽自衛逆者，欲為衛人逆，故衰絰成服。
　　○衰，七雷反。絰，田結反。告于門，哭而入，遂居之。 
　　秋，八月，齊人輸范氏粟，鄭子姚、子般送之。子姚，罕達。子般，駟弘。
　　○般音班。士吉射逆之，趙鞅御之，遇于戚。陽虎曰：「吾車少，以兵車之旆與罕、駟兵車先陳。旆，先驅車也。以先驅車益以兵車以示眾。
　　○陳，直覲反，下注同。罕、駟自後隨而從之，彼見吾貌，必有懼心，晉人先陳，鄭人隨之，不知其虛實，見車多必懼。于是乎會之，會，合戰。必大敗之。」從之。卜戰，龜焦。兆不成。樂丁曰：「《詩》曰：『爰始爰謀，爰契我龜。』樂丁，晉大夫。《詩 大雅》。言先人事，後卜筮。
　　○契，苦計反，又苦結反。 
　　[疏]「詩曰」至「我龜」。
　　○正義曰：《詩 大雅 綿》之篇，美太王遷岐之事。爰，于也。既見周原之地肥美可居，于是始集豳人從己者，于是與謀議。人謀既從，于是契灼我龜而卜之。言先人謀，後卜筮也。
　　謀協以故兆，詢可也。」詢，咨詢也。故兆，始納衛大子，卜得吉兆。言今既謀同，可不須更卜。
　　○謀協以故兆，絕句。詢可也，思遒反。簡子誓曰：「范氏、中行氏反易天明，不事君也。 
　　[疏]「反易天明」。
　　○正義曰：天有尊卑，人有上下。下事上，臣事君，法則天之明道；臣不事君，是反易天之明道也。
　　斬艾百姓，欲擅晉國而滅其君。寡君恃鄭而保焉。今鄭為不道，棄君助臣，二三子順天明，從君命，經德義，除詬恥，在此行也。克敵者，上大夫受縣，下大夫受郡，《周書 作雒篇》：千里百縣，縣有四郡。
　　○艾，魚廢反。擅，市戰反。而滅其君，滅或作戕，音殘。詬，呼豆反，又音苟。雒音洛。千里百縣，縣方百里；縣有四郡，郡方五十里。 
　　[疏]「經德義」。
　　○正義曰：此「經德義」與傳「經國家」、《詩 序》「經夫婦」皆意同也。「經」謂經紀營理之。不除君惡，則德義廢矣，宜經紀德義，使不壞也。
　　○「克敵」至「受郡」。
　　○正義曰：「上大夫」、「下大夫」謂于大夫之內分為上下，其上大夫非卿也。此言先無田祿者，若能克敵，得此賞也。
　　○注「周書」至「四郡」。
　　○正義曰：《周禮 小司徒》云：「九人為井，四井為邑，四邑為丘，四丘為甸，四甸為縣，四縣為都。」鄭玄云：「邑方二浬，丘方四里，甸方八里，旁加一里，則方十浬，為一成。縣方二十里，都方四十里，四都方八十里，旁加十里，乃得方百里，為一同也。」如彼文，則縣方二十里耳。《周禮》又無郡，不可用以解此，故引《周書》解之。或曰，《周書》者，孔子刪《尚書》之余。今案其存者，其文非《尚書》之類。其《作雒篇》有此言。方千里者為方百里者百，千里百縣，則縣方百里。計成方十浬，出車一乘，縣方百里，則出車百乘也。昭五年傳云，晉有四十縣，遺守四千乘。是縣別有百乘，與《作雒》之言合也。上大夫受縣，縣則為百乘之家，言得進為卿也。縣有四郡，則郡方五十里，下大夫得此方五十里之采邑。
　　士田十萬，千萬畝也。 
　　[疏]注「十萬畝」。
　　○正義曰：《王制》云：「方一浬者為田九百畝，方十浬者為方一浬者百，為田九萬畝。」則士田十萬，為方千里有余。
　　庶人工商遂，得遂進仕。人臣隸圉免。去斯役。
　　○廝役如字，字又作斯，音同；何休注《公羊》云：「艾草為防者曰廝，汲水漿者曰役」；蘇林注《漢書》云：「廝，取薪者」；韋昭云：「析薪曰廝。」志父無罪，君實圖之。志父，趙簡子之一名也。言巳事濟，君當圖其賞。
　　○志父音甫。服云：趙鞅入晉陽以畔，後得歸，改名志父。《春秋》仍舊，猶書趙鞅。 
　　[疏]注「志父」至「其賞」。
　　○正義曰：《牧誓》武王誓眾，尚自稱名，況以人臣誓眾，固當自稱名矣。知志父是簡子名也。簡子名鞅，又名志父者，服虔云：「趙鞅入于晉陽以叛，諸侯之策書曰『晉趙鞅以叛』。既復，更名志父。」或當然也。楚公子圍弒君取國，改名曰虔，經即書虔；公子棄疾弒君取國，改名曰居，經即書居；今趙鞅改名志父，經書猶云趙鞅者，彼楚子既為國君，臣下以所改之名告于鄰國，故得書所改之名。趙鞅人臣，家國不為之諱，仍以趙鞅名告，故書鞅也。鞅言「君實圖之」，言巳事濟，君當謀其賞也。簡子言此君當謀其賞者，言君當賞其在下，副上所誓之言，欲使在下信之，非欲自求賞也。
　　若其有罪，絞縊以戮，絞，所以縊人物。
　　○縊，一賜反。戮音六。桐棺三寸，不設屬辟，屬辟，棺之重數。王棺四重，君再重，大夫一重。
　　○桐棺三寸，《禮記》云：「夫子制于中都，四寸之棺，五寸之槨，以斯知不欲速朽也。」鄭康成注云：「此庶人之制也。」案禮，上大夫棺八寸，屬六寸；下大夫棺六寸，屬四寸。無三寸棺制也。棺用難朽之木，桐木易壞，不堪為棺，故以為罰。墨子尚儉，有「桐棺三寸」。不設屬，音燭，注同，次大棺也。辟，步歷反，注同，親身棺也。禮，大夫無辟。重，直龍反，下同。王棺四重，《禮記》云：「水兕革棺被之，其厚三寸，杝棺一，梓棺二。」杝棺，辟也。梓棺二，屬與大棺也。被水牛及兕之革為一重，辟為二重，屬為三重，大棺為四重。君再重，君謂侯、伯、子、男、侯、伯巳下無革棺，屬與辟為一重，大棺為再重。上公則唯無水革耳，兕革與辟為一重，屬為再重，大棺為三重。大夫一重，大夫唯屬與大棺為一重。今云「不設辟」者，時僣耳，非正禮也。 
　　[疏]注「屬辟」至「一重」。正義曰：《禮 喪大記》云：「君大棺八寸，屬六寸，椑四寸。上大夫大棺八寸，屬六寸。下大夫大棺六寸，屬四寸。」是屬辟為棺之重數也。《大記》之文，從外向內，大棺之內有屬，屬之丙有椑。椑，親身之棺。鄭玄云：「椑，堅著之意也。」如記文，大夫無椑。今簡子自言有罪始不設辟者，鄭玄云：「趙簡子云『不設屬椑』，時僣也。」為時僣日久，自言無罪則僣設，有罪乃不設耳。記言「士棺六寸」，《檀弓》又云：「夫子為中都宰，制四寸之棺，五寸之槨。」鄭玄云：「為民作制。」民猶四寸，簡子言三寸者，亦示其罰之重，令制度卑于民也。記有杝棺、梓棺，杝謂椵也，不以桐為棺。簡子言桐棺者，鄭玄云：「凡棺用能濕之物，梓、椵能濕，故禮法尚之。」桐易腐壞，亦以桐為罰也。《檀弓》又云：「天子之棺四重。」鄭玄云：「尚深邃也。諸公三重，諸侯再重，大夫一重，士不重。」又云：「水兕革棺被之，其厚三寸，杝棺一，梓棺二，四者皆周。」鄭玄云：「以水牛、兕牛之革以為棺被，革各厚三寸，合六寸也，此為一重。」杝棺一，所謂椑棺也。椊棺二，所謂屬與大棺也。《檀弓》之文，自內向外，水牛之革，一也，兕牛之革，二也，二者相襲乃得為重，故以此二者為一重也。又有椑也，屬也，大棺也，此是天子四重。為數五棺，為四重也。《喪大記》之文，君有大棺也，椑也，屬也；大夫有大棺也，屬也。鄭玄注《檀弓》「天子之棺四重」，以是差之，上公革棺不被，三重也；諸侯無革棺，再重也；大夫無椑，一重也；士無屬不重也。是上公數四棺，為三重；諸侯數三棺，為再重；大夫數二棺，為一重；士以一棺，為一重也。杜之此注，惟無上公、士耳，其言重數與鄭同也。若然，《禮器》云：天子葬五重，諸侯葬三重，大夫葬再重，以多為貴也。彼重亦當謂棺，而其數皆較一者，鄭玄云：「天子葬五重者，謂杭木與茵也。葬者杭木在上，茵在下。」然則茵以藉棺，杭為負土，天子乃諸侯、大夫皆數彼以增棺數，故皆多較一也。杜言此棺之重數者，以明不設屬辟為罰也。
　　素車朴馬，以戴柩。
　　○朴，普卜反。柩，其又反。 
　　[疏]「素車朴馬」。
　　○正義曰：素車，無飾，謂不以翣、柳飾車也。《曲禮》云：「大夫去國，為位而哭，乘髦馬。」鄭玄云：「髦馬，不鬄落也。」則此朴馬亦謂不鬄落，用此以載柩也。《雜記》稱：「士喪有與天子同者三：其終夜燎，及乘人，專道而行。」然則柩皆人挽，此用車馬載者，禮言乘人設法許之耳，道遠者當用牛馬，且此言亦為罰也。
　　無入于兆，兆，葬域。 
　　[疏]「無入于兆」。
　　○正義曰：《周禮 冢人》云：「凡死于兵者，不入兆域。」鄭玄云：「戰敗無勇，投諸塋外以罰之。」此言不入兆域，亦罰也。
　　下卿之罰也。」為眾設賞，自設罰，所以能克敵。
　　○為，于偽反。甲戍，將戰，郵無恤御簡子，衛太子為右。郵無恤，王良也。
　　○郵音尤。 
　　[疏]注「郵無恤王良也」。
　　○正義曰：下云子良授綏，是也。服虔云：王良也。《孟子》說王良善御之事。古者車駕四馬，御之為難，故為六藝之一。王良之善御，最有名，于書傳多稱之。《楚辭》云：「當世豈無騏驥兮？誠無王良之善御。見執轡者非其人兮，故駒跳而遠去。」
　　登鐵上，鐵，丘名。望見鄭師眾，大子懼，自投于車下。子良授大子綏而乘之，曰：「婦人也。」言其怯。
　　○怯，去業反。 
　　[疏]「授大子綏」。
　　○正義曰：《曲禮》云：「凡僕人之禮，必授人綏。」《論語》稱孔子上車，「必正立，執綏」而升。綏者，挽以上車之索，故授之使之升也。《少儀》云：「僕者右帶劍，負良綏，申之面，杝諸幦。」鄭玄云：「面，前也。幦，覆苓也。良綏，君綏也。負之由左肩上入右腋下，申之于前覆苓上也。」
　　簡子巡列，曰：「畢萬，匹夫也，七戰皆獲，有馬百乘，死于牖下。畢萬，晉獻公卿也。皆獲，有功。死于牖下，言得壽終。
　　○乘，繩證反。牖，羊九反。 
　　[疏]「有馬」至「牖下」。
　　○正義曰：襄二十七年傳曰：「唯卿備百邑。」注云：「一乘之邑也。」《坊記》云：「家富不過百乘。」百乘，卿之極制也。《檀弓》云：「飯于牖下，小斂于戶內，大斂于阼，殯于客位，祖于庭，葬于墓，所以即遠也。」則禮之正法死于牖下。
　　群子勉之，死不在寇。」言有命。繁羽御趙羅，宋勇為右。三子，晉大夫。羅無勇，麇之。麇，束縛也。
　　○麇，丘隕反，注同。吏詰之，御對曰：「痁作而伏。」痁，瘧疾也。
　　○詰，起吉反。痁，詩占反。瘧，魚略反。衛大子禱曰：「曾孫蒯聵，敢昭告皇祖文王、周文王。皇，大也。
　　○禱，丁老反，一音丁報反。 
　　[疏]「衛大」至「襄公」。
　　○正義曰：禮于曾祖以上冒稱曾孫。此雖並告三祖，對文王、康叔稱曾孫也。《晉語》說此事于襄公之下，又有「昭考靈公」。《國語》與傳異者多矣，此下云「無作三祖羞」，是無昭考也。
　　烈祖康叔、烈，顯也。文祖襄公：繼業守文，故曰文祖。蒯聵，襄公之孫。鄭勝亂從，勝，鄭聲公名。釋君助臣，為從于亂。晉午在難，午，晉定公名。
　　○難，乃旦反，下注「為難」同。不能治亂，使鞅討之。鞅，簡子名。蒯聵不敢自佚，備持矛焉。戎右持矛。
　　○佚音逸。矛，亡侯反。敢告無絕筋，無折骨，無面傷，以集大事，無作三祖羞。集，成也。
　　○筋，居銀反。大命不敢請，佩玉不敢愛。」不敢愛，故以祈禱。 
　　[疏]「大命」至「敢愛」。
　　○正義曰：上言「無絕筋、無折骨」，謂軍之士眾，無令損傷，以成大事。此云「大命不敢請」者，謂巳之身命，不敢私請，苟以求生。「佩玉不敢愛」，《尚書 金縢》稱周公植璧秉珪以告大王、王季、文王，是禱請用玉也。在軍無珪璧，故以佩玉。
　　鄭人擊簡子，中肩，斃于車中，斃，踣也。
　　○中肩，丁仲反。斃，婢世反，本亦作獘。踣，蒲北反。獲其蜂旗。蜂旗，旗名。
　　○蜂，芳恭反。大子救之以戈，鄭師北，獲溫大夫趙羅。羅無勇，故鄭師雖北，猶獲羅。大子復伐之，鄭師大敗，獲齊粟千車。趙孟喜曰：「可矣。」趙孟，簡子也。喜大子前怯，今更勇。
　　○複，扶又反。傅傁曰：「雖克鄭，猶有知在，憂未艾也。」傅傁，簡子屬也。言知氏將為難，後竟有晉陽之患。
　　○傁，素口反；又作叟。有知，音智。艾，魚廢反，又五蓋反。初，周人與范氏田，公孫尨稅焉，尨，范氏臣，為范氏收周人所與田之稅。
　　○尨，武江反。稅，始銳反。為，于偽反，下文「為其注」同。趙氏得而獻之。得尨以獻簡子。吏請殺之，趙孟曰：「為其主也，何罪？」止而與之田。還其所稅。及鐵之戰，以徒五百人宵攻鄭師，取蜂旗于子姚之幕下，獻，曰：「請報主德。」追鄭師，姚、般、公孫林殿而射，前列多死。晉前列。
　　○幕音莫。姚、般，子姚、子般。殿，丁電反。射，食亦反。趙孟曰：「國無小。」言雖小國，猶有善射者。既戰，簡子曰：「吾伏弢嘔血，弢，弓衣。嘔，吐也。
　　○弢，吐刀反。嘔，本又作<口咎>，烏口反。吐，他路反。鼓音不衰，今日我上也。」我功為上。大子曰：「吾救主于車，退敵于下，我，右之上也。」郵良曰：「我兩靷將絕，吾能止之，止，使不絕。


上一篇　下一篇 