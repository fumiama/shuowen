總目 > 儒藏 > 春秋 > 春秋左傳正義 > 春秋左傳正義060
　　大宰薳啟彊曰：「臣能得魯侯。」薳啟彊來召公，辭曰：「昔先君成公，命我先大夫嬰齊曰：『吾不忘先君之好，將使衡父照臨楚國，鎮撫其社稷，以輯寧爾民。』嬰齊受命于蜀，蜀盟在成二年。衡父，公衡。
　　○好，呼報反。輯音集，又七入反。奉承以來，弗敢失隕，而致諸宗祧，言奉成公此語以告宗廟。
　　○隕，于敏反。祧，他彫反。日我先君共王，引領北望，日月以。魯朝。
　　○共音恭。 
　　[疏]「日我」至「北望」。
　　○正義曰：日謂往日也。嬰齊與魯盟于蜀，事在成二年。共王之初，共王即望魯朝，故言往耳我先君共王引領北望也。董遇注無日字。諡法「既過能改日共」。
　　傳序相授，于今四王矣。四王，共、康、郟、敖及靈王。
　　○傳，直專反。郟，古洽反。嘉惠未至，唯襄公之辱臨我喪。襄公二十八年，如楚臨康王喪。孤與其二三臣，悼心失圖，在哀喪故。社稷之不皇，況能懷思君德！皇，暇也。言有大喪，多不暇。今君若步玉趾，辱見寡君，趾，足也。寵靈楚國，以信蜀之役，致君之嘉惠，是寡君既受貺矣，何蜀之敢望！言但欲使君來，不敢望如蜀復有質子。
　　○複，扶又反。質音致，又如字。 
　　[疏]「寵靈」至「貺矣」。
　　○正義曰：言開其恩寵，賜以威靈，以及楚國，以明受命于蜀之事，不虛致令君之嘉惠于楚，即是寡君受貺矣。
　　其先君鬼神，實嘉賴之，豈唯寡君？君若不來，使臣請問行期，問魯見伐之期。
　　○使，所吏反。寡君將承質幣而見于蜀，以請先君之貺。」請，問也。
　　○質音致，徐之二反，又如字。見，賢遍反。公將往，夢襄公祖。祖，祭道神。 
　　[疏]注「祖祭道神」。
　　○正義曰：《詩》云：「韓侯出祖」，「仲山甫出祖」，是出行必為祖也。《曾子問》曰：「諸侯適天子」與「諸侯相見」，皆云「道而出」，是祖與道為一，知祖是祭道神也。《周禮 大馭》：「掌馭玉路以祀，及犯軷。王自左馭，馭下祝。登受轡，犯軷，遂驅之。」鄭玄云：「行山曰軷。犯之者，封土為山象，以菩芻棘柏為神主。既祭，以車轢之而去，喻無險難也。」又《聘禮》記云：「出祖，釋軷祭酒脯，乃飲酒于其側。」鄭玄云：「祖，始也。」「行出國門，止陳車騎，釋酒脯之奠于軷，為行始也。《詩傳》曰：『軷，道祭也。』謂祭道路之神。《春秋傳》曰：『軷涉山川。』然則軷，山行之名也。道路以險阻為難，是以委土為山，或伏牲其上，使者為軷祭酒脯祈告也。卿大夫處者于是餞之，飲酒于其側，禮畢，乘車轢之而遂行。」是說祖軷之事也。《詩》云：「取羝以軷」，謂諸侯也。天子則以犬，故《犬人》云「伏瘞亦如之」。鄭司農云：「伏謂伏犬，以王車轢之」，是也。大夫同酒脯。
　　梓慎曰：「君不果行。襄公之適楚也，夢周公祖而行。今襄公實祖，君其不行。」子服惠伯曰：「行。先君未嘗適楚，故周公祖以道之。襄公適楚矣，而祖以道，君不行，何之？」三月，公如楚，鄭伯勞于師之梁。鄭城門。
　　○道之音導，下同。勞，力報反，下同。孟僖子為介，不能相儀。僖子，仲孫玃。
　　○介音界。相，息亮反。玃，俱縛反，又俱碧反。及楚，不能答郊勞。為下僖子病不能相禮張本。 
　　夏，四月，甲辰，朔，日有食之。晉侯問于士文伯曰：「誰將當日食？」對曰：「魯、衛惡之，受其凶惡。
　　○惡之，如字；或烏路反，非也。衛大魯小。」公曰：「何故？」對曰：「去衛地，如魯地。衛地，豕韋也。魯地，降婁也。日食于豕韋之末，及降婁之始乃息，故禍在衛大，在魯小也。周四月，今二月，故日在降婁。
　　○降，戶江反，下同。 
　　[疏]注「衛地」至「降婁」。
　　○正義曰：《周禮 保章氏》：「以星土辨九州之地所封，封域皆有分星。」是在地封域，必當天星之分，但古書亡失。鄭注《保章氏》引《堪輿》云：寅，析木，燕也。卯，大火，宋也。辰，壽星，鄭也。巳，鶉尾，楚也。午，鶉火，周也。未，鶉首，秦也。申，實沈，晉也。酉，大梁，趙也。戌，降婁，魯也。亥，娵訾，衛也。子，玄枵，齊也。丑，星紀，吳越也。秦漢以來，地分天次。娵訾，衛也；降婁，魯也，娵訾之次，一名豕韋，故云「衛地，豕韋也」。《三統歷》：娵訾初日在危十六度，立春節在營室十四度，雨水中終于奎四度也。降婁初日在奎五度，驚蟄節在婁四度，春分中終于胃六度也。此時周四月，今二月，故日在降婁，但閏有前卻，不知日在何度而食也。言「去衛地，如魯地」，蓋始入降婁之初耳。
　　于是有災，魯實受之。災發于衛，而魯受其余禍。其大咎，其衛君乎，魯將上卿。」八月衛侯卒，十一月季孫宿卒。
　　○咎，其九反。公曰：「《詩》所謂『彼日而食，于何不臧』者，何也？」感日食而問《詩》。 
　　[疏]「詩所」至「不臧」。
　　○正義曰：「《十月之交》，大夫刺幽王也。」「十月之交，朔月辛卯。日有食之，亦孔之丑。」注云：「日為君，辰為臣。辛，金也。卯，木也。又以卯侵辛，故甚惡也。」又云：「彼月而食，則為其常。此日而食，于何不臧。」《詩》作「此」，此云「彼」者，師讀不同也。
　　對曰：「不善政之謂也。國無政，不用善，則自取謫于日月之災。謫，譴也。
　　○謫，直革反。譴，遣戰反。 
　　[疏]「對曰」至「之災」。
　　○正義曰：士文伯緣公之問，設勸戒之辭，言人君為政不善，可以感動上天，則自取譴責于日月之災。以日食之災，由君行之所致也。《昏義》云：「天子聽男教，後聽女順。天子治陽道，后治陰德。」是故男教不修，陽事不得，適見于天，日為之食。婦順不修，陰教不得，適見于天，月為之食。」此傳彼記皆是勸戒辭耳。日月之會，自有常數。每于一百七十三日有余，則日月之道一交，交則日月必食。雖千歲之日食，豫筭而盡知，寧復由教不修而政不善也？此時周室微弱，王政不行，非復能動天也。設有天變，當與天下為災，何獨衛君、魯卿當其名也？若日食在其分次，其國即當有咎，則每于日食必有君死，豈日食之歲，常有一君死乎？足明士文伯言衛君、魯卿之死，不由日食而知矣。人君者，位貴居尊，志移心溢，或淫恣情欲，壞亂天下。聖人假之神靈，作為鑑戒。夫以昭昭大明，照臨下土，忽爾殲亡，俾晝作夜，其為怪異，莫斯之甚。故鳴之以鼓柝射之以弓矢。庶人奔走以相從，嗇夫馳騁以告眾。降物辟寢以哀之，祝幣史辭以禮之。立貶食去樂之數，制入門廢朝之典。示之以罪已之宜，教之修德之法。所以重天變，警人君也。天道深遠，有時而驗，或亦人之禍釁，偶相逢，故聖人得因其變常，假為勸戒。知達之士，識先聖之幽情；中下之主，信妖祥以自懼。但神道可以助教，不可專以為教。神之則惑眾，去之則害宜。故其言若有若無，其事若信若不信，期于大通而已。世之學者，宜知其趣焉。
　　故政不可不慎也。務三而已，一曰擇人，擇賢人。二曰因民，因民所利而利之。三曰從時。」順四時之所務。 
　　晉人來治杞田，前汝叔侯不盡歸，今公適楚，晉人恨，故復來治杞田。
　　○複，扶又反；下復伐同。 
　　[疏]注「前汝」至「杞田」。
　　○正義曰：下云「君之在楚，于晉罪也」，知晉人以此故，復來治杞田也。宋之盟云，晉楚之從交相見，今復恨者，于時不免楚意為此盟耳，私心不欲諸侯向楚，又無辭可以禁之，故內懷恨而治其田。
　　季孫將以成與之。成，孟氏邑，本杞田。謝息為孟孫守，不可。謝息，僖子家臣。
　　○為，于偽反，注及下為杞同。守，手又反，下守臣同。曰：「人有言曰，雖有挈瓶之知，守不假器，禮也。挈瓶，汲者，喻小知。為人守器，猶知不以借人。
　　○挈，若結反。瓶，蒲丁反。之知音智，注小知同。汲音急。藉，子夜反。夫子從君，而守臣喪邑，夫子，謂孟僖子，從公如楚。
　　○喪，息浪反。雖吾子亦有猜焉。」言季孫亦將疑我不忠。
　　○猜，七才反。季孫曰：「君之在楚，于晉罪也。言晉罪君之至楚。又不聽晉，魯罪重矣。晉師必至，吾無以待之，不如與之，間晉而取諸杞。侯晉間隙，可複伐杞取之。
　　○間如字，注同。吾與子桃，魯國卞縣東南有桃虛。
　　○虛，起居反。成反，誰敢有之，是得二成也。魯無憂，而孟孫益邑，子何病焉？」辭以無山，與之萊、柞，萊、柞，二山。
　　○萊音來。柞，子洛反，又音昨。乃遷于桃。謝息遷也。晉人為杞取成。不書，非公命。 
　　楚子享公于新台，章華台也。使長鬛者相，鬛，須也，欲光夸魯侯。
　　○鬛，力輒反。相，息亮反。須音須。夸，苦華反。 
　　[疏]「使長鬛者相」。
　　○正義曰：吳楚之人少須，故選長鬛者相禮也。
　　好以大屈。宴好之賜。大屈，弓名。
　　○好，呼報反，注同。屈，居勿反。大屈，弓名。服同，又云大曲也。賈云寶金，可以為劍，出大屈也。 
　　[疏]注「大屈，弓名」。
　　○正義曰：賈逵云：大屈，寶金，可以為劍。大屈，金所生地名。服虔云：一曰大屈，弓名。《魯連書》曰：楚子享魯侯于章華之台，與大曲之弓，既而悔之。蒍啟彊見魯侯，魯侯歸之大屈。即大曲也。
　　既而悔之。薳啟彊聞之，見公。公語之，拜賀。公曰：「何賀？」對曰：「齊與晉、越欲此久矣。寡君無適與也，而傳諸君，君其備御三鄰。言齊、晉、越將伐魯而取之。
　　○見，賢遍反。語，魚據反。適，丁歷反。傳，直專反。慎守寶矣，敢不賀乎？」公懼，乃反之。傳言楚靈不信，所以不終。 
　　鄭子產聘于晉。晉侯疾，韓宣子逆客，私焉。私語。曰：「寡君寢疾，于今三月矣，並走群望，晉所望祀山川，皆走往祈禱。
　　○禱，丁老反，又于報反。有加而無瘳。今夢黃熊入于寢門，其何厲鬼也？對曰：「以君之明，子為大政，其何厲之有？昔堯殛鯀于羽山，羽山在東海祝其縣西南。
　　○瘳，救留反。黃熊音雄，獸名，亦作能，如字，一音奴來反，三足鱉也。解者云，獸非入水之物，故是鱉也。一曰既為神，何妨是獸。案《說文》及《字林》皆云，能，熊屬，足似鹿。然則能既熊屬，入為鱉類。今本作能者，勝也。東海人祭禹廟，不用熊白及鱉為膳，斯豈鯀化為二物乎？殛，紀力反，誅也；本又作極，音義同。鯀，古本反，下注同。 
　　[疏]「今夢」至「寢門」。
　　○正義曰：諸本皆作熊字。賈逵云：「熊，獸也。」《說文》云：「熊，獸，似豕，山居，冬蟄。」《釋獸》云：「羆如熊，黃白文。」孫炎引《書》云：「如熊如羆」，則熊似羆似豕之獸，即今之所謂熊是也。《釋獸》又云：「熊虎丑，其子狗。」李巡曰：「熊虎之類，其子名狗。」則熊獸似虎，非熊也。又《釋魚》云：「鱉，三足能。」樊光曰：「鱉皆四足，今三足，故記之。」彼是鱉之異狀。張衡《東京賦》云：「能鱉三趾。」梁王云：「鯀之所化，是能鱉也。若是熊獸，何以能入羽淵？但以神之所化，不可以常而言之。若是能鱉，何以得入寢門？先儒既以為獸，今亦以為熊獸。」是也。汲塚書《瑣語》云：晉平公夢見赤熊闚屏，惡之，而有疾，使問子產。言闚屏牆，必是獸也。張叔《皮論》云：「賓爵下革，田鼠上騰。牛哀虎變，鯀化為熊。久血為磷，積灰生蠅。」傅玄《潛通賦》云：「聲伯忌瓊瑰而弗占兮，晝言諸而暮終。嬴正沈璧以祈福兮，鬼告凶而命窮。黃母化而黿兮，鯀變而成熊。」二者所韻不同。或疑張叔為「能」。著作郎王劭云：「古人讀雄與熊者，皆于陵反，張叔用舊音，傅玄用新音。張叔亦作『熊』也。」案《詩 無羊》與《正月》及襄十年衛卜御寇之繇，皆以「雄」韻「陵」，劭言是也。
　　其神化為黃熊，以入于羽淵。實為夏郊，三代祀之。鯀，禹父，夏家郊祭之，歷殷、周二代，又通在群神之數，並見祀。
　　○夏，戶雅反，注夏下同。 
　　[疏]注「鯀禹」至「見祀」。
　　○正義曰：《祭法》云：「夏后氏禘黃帝而郊鯀。」言郊祭天，而以鯀配。是「夏家郊祭之」也。殷、周二代，自以其祖配天。雖復不以鯀配郊，鯀有治水之功，又通在群神之數，並亦見祀。通夏世為「三代祀之」也。《祭法》又曰：「夫聖王之制祀也」。「能御大菑則祀之，能捍大患則祀之」，「鯀鄣鴻水而殛死，禹能修鯀之功」，「非此族也，不在祀典」。是言鯀有大功，而歷代祀之也。《祭法》又云：「有虞氏禘黃帝而郊嚳，祖顓頊而宗堯。夏后氏亦禘黃帝而郊鯀，祖顓頊而宗禹。殷人禘嚳而郊冥，祖契而宗湯。周人禘嚳而郊稷，祖文王而宗武王。」《家語》：子羔問曰：「周人祖文王而宗武王」，虞夏祖宗異代者，孔子曰：「殷周祖宗，其廟可以不毀，則其他所祖宗者，功德不殊，雖在異代，亦可以無疑矣。」周人愛召公，猶敬其樹，「況祖宗其功德，而可以不尊奉其廟哉！」
　　晉為盟主，其或者未之祀也乎？」言周衰，晉為盟主，得佐天子祀群神。 
　　[疏]注「言周」至「群神」。
　　○正義曰：《祭法》曰：「有天下者祭百神，諸侯在其地則祭之，亡其地則不祭。」然則鯀非晉地之神，晉人不合祭之也。但周室既衰，晉為盟主，得佐助天子祭祀群神，故不祀鯀而鯀為宗也。《晉語》說此事云：「昔者鯀違帝命，殛之于羽山，化為黃熊，以入于羽淵，實為夏郊，三代舉之。夫鬼神之所及，非其族類，則紹其同位」，「今周室少卑，晉實繼之，其或者未舉夏郊邪？宣子以告，祀夏郊，董伯為尸，五日，晉侯疾間」。是言晉當繼周，得佐天子祀群神也。僖三十一年傳云：「相之不享于此久矣，非衛之罪也。」「杞、鄫何事？」然則杞是夏後，自當祀相。衛不祀相，而晉祀鯀者，相無功，唯子孫當祀。鯀則列在祀典，天子祀之，故晉繼周祀鯀也。
　　韓子祀夏郊。祀鯀。 
　　[疏]「祀夏郊」。
　　○正義曰：言祀夏家所郊者，故注云「祀鯀」。
　　晉侯有間，間，差也。
　　○差，初賣反。賜子產莒之二方鼎。方鼎，莒所貢。 
　　[疏]「方鼎」。
　　○正義曰：服虔云：「鼎三足則圓，四足則方。」
　　子產為豐施歸州田于韓宣子，豐施，鄭公孫段之子。三年，晉以州田賜段。
　　○為，于偽反，下為初言同。曰：「日君以夫公孫段為能任其事，而賜之州田。今無祿早世，不獲久享君德。其子弗敢有，不敢以聞于君，私致諸子。」此年正月，公孫段卒。
　　○夫音扶。任音壬，下同。宣子辭。子產曰：「古人有言曰：『其父析薪，其子弗克負荷。』荷，擔也。以微薄喻貴重。
　　○析，星歷反。荷，本亦作何，河可反，又音荷。擔，丁甘反。施將懼不能任其先人之祿，其況能任大國之賜？縱吾子為政而可，後之人若屬有疆埸之言，敝邑獲戾，恐後代宣子者，將以鄭取晉邑罪鄭。
　　○若屬音燭。疆，居良反。埸音亦。而豐氏受其大討。吾子取州，是免敝邑于戾，而建置豐氏也。敢以為請。」傳言子產貞而不諒。 
　　[疏]注「傳言」至「不諒」。
　　○正義曰：「貞而不諒」，《論語》文也。貞，正也。諒，信也。段受晉邑，卒而歸之，正也。知宣子欲之，而言畏懼後禍，是不信也。
　　宣子受之，以告晉侯。晉侯以與宣子。宣子為初言，病有之，初言，謂與趙文子爭州田。以易原縣于樂大心。樂大心，宋大夫。原，晉邑，以賜樂大心也。 
　　鄭人相驚以伯有，曰「伯有至矣」，則皆走，不知所往。襄三十年，鄭人殺伯有。言其鬼至。鑄刑書之歲二月，在前年。或夢伯有介而行，介，甲也。介音界。曰：「壬子，余將殺帶也。駟帶助子晳殺伯有。壬子，六年三月三日。明年壬寅，余又將殺段也。」公孫段，豐氏黨。壬寅，此年正月二十八日。 
　　[疏]注「公孫段，豐氏黨」。正義曰：劉炫云：「段即豐氏，當言駟氏黨，字之誤。」以規杜氏。今知非者，段為豐氏，傳有明文。杜既注傳，無容不委。蓋後人轉寫之誤。劉君雖規，未必是杜之失。
　　及壬子，駟帶卒。國人益懼。齊、燕平之月，此年正月。壬寅，公孫段卒，國人愈懼。其明月，子產立公孫洩及良止以撫之，乃止。公孫洩，子孔之子也。襄十九年，鄭殺子孔。良止，伯有子也，立以為大夫，使有宗廟。
　　○洩，息列反。子大叔問其故。子產曰：「鬼有所歸，乃不為厲，吾為之歸也。」大叔曰：「公孫洩何為？」子孔不為厲，問何為復立洩。
　　○複，扶又反。子產曰：「說也，為身無義而圖說。伯有無義，以妖鬼故立之。恐惑民，並立洩，使若自以大義存誅絕之後者，以解說民心。
　　○說如字，下及注同，徐始銳反。 
　　[疏]「子產」至「圖說」。
　　○正義曰：言立公孫洩者，所以解說民心也。伯有作亂而死，不應立其後祀。今立良止，民必怪之，為伯有之身無義立後，而圖謀自解說于民也。解說者，以子孔、良霄俱被誅殺，今並立二人，言若國家自以大義存誅絕之後，不為妖鬼立良止也，以此解說民心。
　　從政有所反之，以取媚也。民不可使知之，故治政或當反道以求媚于民。
　　○治，直吏反。 
　　[疏]「從政」至「媚也」。
　　○正義曰：反之，謂反正道也。媚，愛也。從其政事治國家者，有所反于正道，以取民愛也。反正道者，子孔誅絕，于道理不合立公孫洩。今既立良止，恐民以鬼神為惑，故反違正道，兼立公孫洩，以取媚于民，令民不惑也。段與帶之卒，自當命盡而終耳，未必良霄所能殺也。但良霄為厲，因此恐民，民心不安，義須止遏，故立祀止厲，所以安下民也。何休《膏肓》難此，言孔子不語怪力亂神，以鬼神為政，必惑眾，故不言也。今左氏以此令後世信其然，廢仁義而祈福于鬼神，此大亂之道也。子產雖立良止，以托繼絕，此以鬼賞罰，要不免于惑眾，豈當述之以示季末。鄭玄答之曰：伯有，惡人也，其死為厲鬼。厲者，陰陽之氣相乘不和之名。《尚書 五行傳》六厲是也。人死體魄則降，知氣在上，有尚德者，附和氣而興利。孟夏之月，令雩祀百辟卿士有益于民者，由此也。為厲者，因害氣而施災，故謂之厲鬼。《月令》「民多厲疾」，《五行傳》有御六厲之禮。禮，天子立七祀，有大厲，諸侯立五祀，有國厲，欲以安鬼神，弭其害也。子產立良止，使祀伯有以弭害，乃禮與洪范之事也。子所不語，怪力亂神，謂虛陳靈象，于今無驗也。伯有為厲鬼，著明若此，而何不語乎？子產固為眾愚將惑，故並立公孫洩，云「從政有所反之，以取媚也。」孔子曰：「民可使由之，不可使知之。」子產達于此也。
　　不媚不信，說而後信之。
　　○說音悅。不信，民不從也。」及子產適晉，趙景子問焉，景子，晉中軍佐趙成。曰：「伯有猶能為鬼乎？」子產曰：「能。人生始化曰：「魄，魄，形也。
　　○魄，普白反。既生魄，陽曰魂。陽，神氣也。 
　　[疏]「人生」至「曰魂」。
　　○正義曰：人稟五常以生，感陰陽以靈。有身體之質，名之曰形。有噓吸之動，謂之為氣。形氣合而為用，知力以此而彊，故得成為人也。此將說淫厲，故遠本其初。人之生也，始變化為形，形之靈者名之曰魄也。既生魄矣，魄內自有陽氣。氣之神者，名之曰魂也。魂魄神靈之名，本從形氣而有。形氣既殊，魂魄亦異。附形之靈為魄，附氣之神為魂也。附形之靈者，謂初生之時，耳目心識，手足運動，啼呼為聲，此則魄之靈也。附氣之神者，謂精神性識，漸有所知，此則附氣之神也。是魄在于前，而魂在于後，故云「既生魄，陽曰魂」。魂魄雖俱是性靈，但魄識少而魂識多。《孝經說》曰：魄，白也。魂，芸也。白，明白也。芸，芸動也。形有體質，取明白為名。氣唯噓吸，取芸動為義。鄭玄《祭義》注云：「氣謂噓吸出入者也。耳目之丘明為魄。」是言魄附形而魂附氣也。人之生也，魄盛魂強。及其死也，形消氣滅。《郊特牲》曰：「魂氣歸于天，形魄歸于地。」以魂本附氣，氣必上浮，故言「魂氣歸于天」；魄本歸形，形既入土，故言「形魄歸于地」。聖王緣生事死，制其祭祀；存亡既異，別為作名。改生之魂曰神，改生之魄曰鬼。《祭義》曰：「氣也者，神之盛也。魄也者，鬼之盛也。合鬼與神，教之至也。」「死必歸土，此之謂鬼。」「其氣發揚于上」，「神之著也」。是故魂魄之名為鬼神也。《檀弓》記延陵季子之哭其子云：「骨肉歸復于土，命也。若魂氣則無不之也。」《爾雅 釋訓》云：「鬼之為言歸也。」《易 系辭》曰：「陰陽不測之謂神。」以骨肉必歸于土，故以「歸」言之。魂氣無所不通，故以「不測」名之。其實鬼神之本，則魂魄是也。劉炫云：「人之受生，形必有氣，氣形相合，義無先後。而此云『始化曰魄』，『陽曰魂』，是則先形而後氣，先魄而後魂。」魂魄之生，有先後者，以形有質而氣無質。尋形以知氣，故先魄而後魂。其實並生，無先後也。
　　○注「陽，神氣也」。
　　○正義曰：以形有質，故為陰；魂無形，故為陽。既以「化」表形，故以「陽」見氣。氣為陽，知形為陰，互相見也。
　　用物精多，則魂魄強。物，權勢。 
　　[疏]「用物」至「魄強」。
　　○正義曰：魂既附氣，氣又附形。形彊則氣彊，形弱則氣弱。魂以氣彊，魄以形強。若其居高官而任權勢，奉養厚，則魂氣強，故用物精而多，則魂魄強也。
　　○注「物，權勢」。
　　○正義曰：物非權勢之名，而以物為權勢者，言有權勢則物備。物謂奉養之物，衣食所資之總名也。
　　是以有精爽，至于神明。爽，明也。 
　　[疏]「是以」至「神明」。
　　○正義曰：此言從微而至著耳。精亦神也，爽亦明也。精是神之未著，爽是明之未昭。言權勢重，用物多，養此精爽，至于神明也。
　　匹夫匹婦強死，其魂魄猶能馮依于人，以為淫厲。強死，不病也。人謂匹夫匹婦賤身。
　　○強，其丈反。況良霄，我先君穆公之胄，子良之孫，子耳之子，敝邑之卿，從政三世矣。鄭雖無腆，腆，厚也。
　　○胄，直又反。從政三世矣，子良公子去疾生子耳公孫輒，輒生伯有良霄，三世為鄭卿。腆，他典反。 
　　[疏]「從政三世」。
　　○正義曰：子良、子耳、良霄，三世皆為卿。
　　抑諺曰，蕞爾國。蕞，小貌。
　　○蕞，在最反。而三世執其政柄，其用物也弘矣，其取精也多矣。其族又大，所馮厚矣。良霄魂魄所馮者貴重。
　　○柄，彼命反。而強死，能為鬼，不亦宜乎？」傳言子產之博敏。 
　　子皮之族飲酒無度，相尚以奢，相困以酒。 
　　[疏]注「相尚」至「以酒」。
　　○正義曰：相尚以奢，食無度也。相困以酒，飲無度也。
　　故馬師氏與子皮氏有惡。馬師氏，公孫鉏之子罕朔也。襄三十年，馬師頡出奔，公孫鉏代之為馬師，與子皮俱同一族。
　　○鉏，仕居反。頡，咖結反。齊師還自燕之月，在此年二月。罕朔殺罕魋。魋，子皮弟。
　　○魋，徒回反。 
　　[疏]「罕朔殺罕魋」。
　　○正義曰：公孫鉏，子展之弟。展生子皮，鉏生罕朔。朔是子罕之孫，禮謂之從父昆弟。
　　罕朔奔晉。韓宣子問其位于子產。問朔可使在何位。子產曰：「君之羈臣，苟得容以逃死，何位之敢擇？卿違，從大夫之位，謂以禮去者，降位一等。罪人以其罪，罪重則多。古之制也。朔于敝邑，亞大夫也，其官，馬師也。大夫位，馬師職。獲戾而逃，唯執政所寘之。得免其死，為惠大矣。又敢求位？」宣子為子產之敏也，使從嬖大夫。為子產故，使降等，不以罪降。
　　○為子，于偽反，注同。嬖，必計反。 
　　[疏]「使從嬖大夫」。
　　○正義曰：子產數游楚云：「子晳，上大夫，女，嬖大夫，不尊貴也。」則晉之嬖大夫，亦是下大夫。子產云：朔，亞大夫也。今晉侯使朔為下大夫，故杜云：「為子產故，使降一等，不以罪降。」
　　秋，八月，衛襄公卒。晉大夫言于范獻子曰：「衛事晉為睦，睦，和也。晉不禮焉，庇其賊人，而取其地，賊人，孫林父。其地，戚也。
　　○庇，必利反，又音珌。故諸侯貳。《詩》曰：『<即鳥>鴒在原，兄弟急難。』《詩 小雅》。<即鳥>鴒，<邕鳥>渠也。飛則嗚，行則搖，喻兄弟相救于急難，不可自舍。
　　○<即鳥>，本又作即，精亦反。鴒，本又作令，力丁反。難，如字，又乃旦反，注同。搖音遙，又以照反。 
　　[疏]「詩曰」至「急難」。
　　○正義曰：《小雅 棠棣》之篇也。以<即鳥>鴒之在原，喻兄弟之急難也。<即鳥>鴒，水鳥也，今而在原，失其常處。飛則鳴，行則搖，不能自舍也。喻人當居平安之世，今有兄弟在急難，相救之情，亦不能自舍也。但鳥有飛行可言，人之不能自舍，無狀可言耳。
　　○注「<即鳥>鴒，<邕鳥>渠」。
　　○正義曰：《釋鳥》文。郭璞曰：「雀屬。」
　　又曰：『死喪之威，兄弟孔懷。』威，畏也。言有死喪，則兄弟宜相懷思。兄弟之不睦，于是乎不弔，不相吊恤。況遠人，誰敢歸之？今又不禮于衛之嗣，嗣，新君也。衛必叛我，是絕諸侯也。」獻子以告韓宣子。宣子說，使獻子如衛吊，且反戚田。傳言戚田所由還衛。
　　○說音悅。還音環。衛齊惡告喪于周，且請命。王使臣簡公如衛弔。簡公，王卿士也。且追命襄公曰：「叔父陟恪，在我先王之左右，以佐事上帝。陟，登也。恪，敬也。帝，天也。叔父謂襄公。命如今之哀策。
　　○恪，苦各反。 
　　[疏]注「陟登」至「哀策」。
　　○正義曰：「陟，登」，「恪，敬」，《釋詁》文也。《周禮》所云，上帝皆是天也。「如今之哀策」者，漢魏以來，賢臣既卒，或贈以本官印綬。近世或更贈以高官，褒德敘哀，載之于策，將葬，賜其家以告柩，「如今之哀策」謂此也。
　　余敢忘高圉、亞圉？」二圉，周之先也。為殷諸侯，亦受殷王追命者。
　　○圉，魚呂反。 
　　[疏]注「二圉」至「命者」。正義曰：案《周本紀》，高圉是公劉玄孫之孫。高圉生亞圉。亞圉，大王亶父之祖也。並為殷之諸侯。今王追命襄公，而云不忘二圉，知其亦是受殷王追命。此杜以意言耳，二圉之受追命無文也。
　　九月，公至自楚。孟僖子病不能相禮，不能相儀答郊勞，以此為己病。
　　○「病不能相禮」，本或作「病不能禮」。相，息亮反，注相儀同。勞，力報反。乃講學之，講習也。苟能禮者從之。及其將死也，二十四年孟僖子卒，傳終言之。召其大夫，僖子屬大夫。曰：「禮，人之干也。無禮，無以立。吾聞將有達者，曰孔丘，僖子卒時，孔丘年三十五。 
　　[疏]注「孔丘年三十五」。
　　○正義曰：當言三十四，而云「五」，蓋相傳誤耳。
　　聖人之後也。聖人，殷湯。而滅于宋。孔子六代祖孔父嘉，為宋督所殺，其子奔魯。 
　　[疏]注「孔子六代祖」。
　　○正義曰：《家語 本姓篇》云：宋泯公熙生弗父何，何生宋父周，周生世子勝，勝生正考父，考父生孔父嘉，其後以孔為氏也。孔父生木金父，金父生皋夷父，夷父生防叔，防叔辟華氏之逼而奔魯，生伯夏，伯夏即生梁紇，梁紇即生孔子。
　　其祖弗父何，以有宋而授厲公。弗父何，孔父嘉之高祖，宋閔公之子，厲公之兄。何適嗣當立，以讓厲公。
　　○適，丁歷反。及正考父弗父何之曾孫。佐戴、武、宣，三人皆宋君。三命茲益共。三命，上卿也。言位高益共。故其鼎銘云：考父廟之鼎。『一命而僂，再命而亻區，三命而俯。俯共于亻區，亻區共于僂。
　　○僂，力主反。亻區，紆甫反。循牆而走，言不敢安行。亦莫余敢侮。其共如是，亦不敢侮慢之。
　　○侮，亡甫反。饘于是，鬻于是，以餬余口。』于是鼎中為饘鬻。饘鬻，餬屬，言至儉。
　　○饘，之然反。《爾雅》：「餬，饘也」。鬻，之六反，孫炎云，淖麋也。 
　　[疏]「饘于」至「余口」。
　　○正義曰：《釋言》云：「餬，饘也。」郭璞云：「糜也」。又云：「鬻，糜也。」孫炎曰：「淖糜也。」然則餬、饘、鬻、糜，相類之物。稠者曰糜，淖者曰鬻。餬、饘是其別名。將糜向口，故曰「以餬余口」，猶今人以粥向帛黏，使相著，謂之餬帛。
　　其共也如是。臧孫紇有言紇，武仲也。曰：『聖人有明德者，若不當世，其後必有達人。』聖人之後，有明德而不當大位，謂正考父。 
　　[疏]注「聖人」至「考父」。
　　○正義曰：聖人，謂殷湯也。不當世，謂不得在位為國君也。上文具言考父之德，知此聖人之後有明德而不得在世當大位者，止謂正考父也。既是聖人之後，而又有明德，身無貴位，必慶隆子孫，故言其後必有達人，謂知能通達之人。于夫子身為大夫，乃稱夫子，此時仲尼未仕，不得稱為夫子。以未仕之時為仕後之語，是丘明竟尊之，而失事實。陳恆未死言諡，亦此類也。
　　今其將在孔丘乎？我若獲沒，得以壽終。必屬說與何忌于夫子，使事之說，南宮敬叔。何忌，孟懿子。皆僖子之子。
　　○屬音燭。說音悅。而學禮焉，以定其位。」知禮則位安。 
　　[疏]注「南宮」至「敬叔」。
　　○正義曰：說南宮氏也。敬，謚也。叔，字也，又字容也，字括也，名說，一名縚。
　　故孟懿子與南宮敬叔師事仲尼。仲尼曰：「能補過者，君子也。《詩》曰：『君子是則是效。』《詩 小雅》。孟僖子可則效巳矣。」 
　　單獻公棄親用羈。獻公，周卿士，單靖公之子，頃公之孫。羈，寄客也。
　　○單音善。 
　　冬，十月，辛酉，襄、頃之族殺獻公而立成公。襄公，頃公之父。成公，獻公弟。
　　○頃音傾。十一月，季武子卒。晉侯謂伯瑕伯瑕，士文伯。曰：「吾所問日食，從矣，可常乎？」衛侯、武子皆卒故。對曰：「不可。六物不同，各異時。民心不壹，政教殊。事序不類，有變易。官職不則，治官居職非一法。同始異終，胡可常也？《詩》曰：『或燕燕居息，或憔悴事國。』《詩 小雅》。言不同。
　　○憔，在遙反。《詩》作「盡」。瘁，在醉反。 
　　[疏]「詩曰」至「事國」。
　　○正義曰：《小雅 北山》，「大夫刺幽王也，役使不均，已勞于從事，而不得養其父母焉」。「或燕燕居息」，燕燕，安息貌。「或盡瘁事國」，盡力勞病以從國事。此作「憔悴」，蓋師讀不同。
　　其異終也如是。」公曰：「何謂六物？」對曰：「歲、時、日、月、星、辰是謂也」。公曰：「多語寡人辰，而莫同。何謂辰？」對曰：「日月之會是謂辰，一歲日月十二會，所會謂之辰。
　　○語，魚據反。 
　　[疏]「歲時日月星辰」。
　　○正義曰：《釋天》云：「載，歲也。夏曰歲」，「周曰年」。李巡曰：「載，一歲莫不覆載也。」孫炎曰：「四時一終曰歲，取歲星行一次也。年取年谷一熟。」是言歲即年也。時謂四時，春夏秋冬也。日謂十日，從甲至癸也。月從正月至十二月也。星，二十八宿也。辰謂日月所會，一歲十二會，從子至亥也。《周禮 馮相氏》：「掌十有二歲，十有二月，十有二辰。十日，二十有八星之位。」謂此六物也。大歲所在，十二年始匝，故為十二歲。
　　○辰，而莫同。
　　○正義曰：東南隅有辰也，大火謂之辰也，又有日月之會辰也，又北方有辰星也。日月會謂之辰者，辰時也，言日月聚會有時也。
　　故以配日。」謂以子丑配甲乙。 
　　[疏]「故以配日」。
　　○正義曰：言辰無常所，分在十二以十干配之，明非一所也。
　　衛襄公夫人姜氏無子，姜氏，宣姜。嬖人婤姶生孟縶。孔成子夢康叔謂已：「立元，成子，衛卿，孔達之孫烝鉏也。元，孟縶弟，夢時元未生。
　　○婤音周，又直周反，徐敕周反。姶，烏答反。縶，張立反。烝，之承反。 
　　[疏]注「夢時元未生」。
　　○正義曰：知者，傳曰「婤姶生孟縶」，即云「成子夢」。若已生訖，當云「婤姶生孟縶及元」，然云「孔成子夢」，且說夢巳下，乃云晉韓宣子聘歲生元。明未生也。
　　余使羈之孫圉與史苟相之。」羈，烝鉏子。苟，史朝子。
　　○羈，居宜反。相，息亮反，下同。朝如字。史朝亦夢康叔謂己：「余將命而子苟，與孔烝鉏之曾孫圉，相元。」史朝見成子，告之夢，夢協。協，合也。晉韓宣子為政，聘于諸侯之歲，在二年。婤姶生子，名之曰元。孟縶之足不良，能行。跛也。
　　○跛，波我反。 
　　[疏]「之足不良」。正義曰：當斷不良為句。「能行」向下讀之。知者，案二十年杜注云：「縶足不良，故以官邑還豹」，是也。
　　孔成子以《周易》筮之曰：「元尚享衛國，主其社稷。」令蓍辭。遇《屯》。《震》下《坎》上，《屯》。
　　○屯，張倫反。又曰：「余尚立縶，尚克嘉之。」嘉，善也。遇《屯》之《比》。《坤》下《坎》上，《比》。《屯》初九爻變。
　　○比，毗志反，注同。 
　　[疏]「之比」。
　　○正義曰：所以上《屯》無變者，皆遇少爻故也。
　　以示史朝。史朝曰：「元亨，又何疑焉。」《周易》曰：「《屯》，元亨。」
　　○亨，許庚反，注元亨皆同。成子曰：「非長之謂乎？言《屯》之元亨，謂年長，非謂名元。
　　○長，丁丈反，注同。對曰：「康叔名之，可謂長矣。善之長也。
　　○名，如字，徐武政反。孟非人也。將不列于宗，不可謂長。足跛非全人，不可列為宗主。且其繇曰『利建侯』。繇，卦辭。
　　○繇，直又反。嗣吉何建？建非嗣也。嗣子有常位，故無所卜，又無所建。今以位不定，卜嗣得吉，則當從吉而建之也。
　　○言何建，本或作可建。二卦皆云，謂再得《屯》卦，皆有建侯之文。 
　　[疏]「二卦皆云」。
　　○正義曰：謂前卜元之二卦，非謂後卜縶之卦也。
　　子其建之。康叔命之，二卦告之。筮襲于夢，武王所用也。弗從何為？《外傳》云：「《大誓》曰：『朕夢協朕卜，襲于休祥，戎商必克。』」此武王辭。 
　　[疏]注「外傳云」。
　　○正義曰：《外傳》云者，《國語》引《大誓》也。《古文尚書 大誓》具有此文。此傳之意，取《大誓》也。杜不見古文，故引《外傳》解之。
　　弱足者居。跛則偏弱，居其家，不能行。侯主社稷，臨祭祀，奉民人，事鬼神，從會朝，又焉得居？各以所利，不亦可乎？」孟跛利居，元吉利建。
　　○焉，于虔反。故孔成子立靈公。十二月，癸亥，葬衛襄公。靈公，元也。 
　　【經】八年，春，陳侯之弟招殺陳世子偃師。（以首惡從殺例，故稱弟，又稱世子。
　　○招，常遙反。） 
　　[疏]注「以首」至「世子」。
　　○正義曰：招與公子過共殺偃師，而立公子留。及楚殺徵師，留出奔鄭，招乃歸罪于過，而使陳人殺之。及楚師來討，又推過為首，得免重責，不死，而放之于越，是以招為從罪也。若其從招之詐，如楚之意，則宜書過殺偃師。由是仲尼知其實狀，以招為首。傳言：「書曰『陳侯之弟招，殺陳世子偃師』，罪在招也。」是仲尼新意，以招為首惡也。從殺例者，從兩下相殺之例也。《釋例》曰：「大臣相殺，死者無罪，則兩稱名氏，以示殺者之罪，王札子殺召伯、毛伯，是也。若死者有罪，則不稱殺者名氏，晉殺其大夫陽處父，是也。」然則世子雖是副主，猶是人臣，從此人臣相殺之例，故稱「弟」，以見殺者之罪也。又稱「世子」，以見世子亦人臣也。鄭段去「弟」陳招不去「弟」者，《釋例》云：「陳招殺兄之子」，「然不推刃于其兄，故以首惡稱弟稱名，從兩下相殺也」。是言招罪輕于害兄，故存弟也。
　　夏，四月，辛丑，陳侯溺卒。襄二十七年「大夫盟于宋」。
　　○溺，乃歷反。 
　　[疏]注「襄二」至「于宋」。
　　○正義曰：溺以襄五年即位，爾來陳常從楚，唯有襄二十七年大夫與魯同盟于宋。劉炫云：「往年衛侯惡卒，杜云『元年大夫盟于虢』。此不數虢。」以杜為上下自相反。今知不然者，以盟于宋，經有明文，故指之。虢盟文不見經，故不數也。其衛侯惡更無盟處，唯有虢盟，故數之。劉不尋杜意，而規其過，非也。
　　叔弓如晉。 
　　楚人執陳行人乾徵師，殺之。稱行人，明非行人罪。
　　○乾，古丹反。陳公子留出奔鄭。留為招所立，未成君而出奔。 
　　秋，蒐于紅。革車千乘，不言大者，經文闕也。紅，魯地。沛國蕭縣西有紅亭。遠疑。
　　○蒐，所求反。紅，戶東反。乘，繩證反。沛音貝。 
　　[疏]注「革車」至「闕也」。
　　○正義曰：傳稱「革車千乘」，是大蒐也。十二年「大蒐于比蒲」，三十二年「大蒐于昌間」，定十三年、十四年「大蒐于比蒲」，皆云「大蒐」。此不云「大」，知經闕文也。《釋例》云：「紅之蒐，傳言『革車千乘』，所以示大蒐也。而經不書『大』，諸事同而文異。傳不曲言經義者，直是時史之闕略，仲尼略而從之。《春秋》不可錯綜經文，此之類也。劉、賈、穎云：『蒐于紅』不言『大』者，言公大失權在三家也。十一年『蒐于比蒲』，經書『大蒐』，復云書大者，言大眾盡在三家。隨文造意，以非例為例，不復知其自違也。」 
　　陳人殺其大夫公子過。與招共殺偃師，書名，罪之。
　　○過，古禾反。 
　　大雩。無傳。不旱而秋雩，過也。 
　　冬，十月，壬午，楚師滅陳。不稱將帥，不以告。壬午，月十八日。
　　○將，子匠反。執陳公子招，放之于越。無傳。復稱公子，兄已卒。
　　○複，扶又反。殺陳孔奐。無傳。招之黨，楚殺之。
　　○奐，呼亂反。 
　　[疏]注「招之黨楚殺之」。
　　○正義曰：孔奐之為招黨，傳無其文。正以殺稱名氏，是有罪之文，知其是招黨也。文七年「宋人殺其大夫」，傳曰：「不稱名，眾也，且言非其罪也。」無罪不稱名，知稱名為有罪矣。若使孔奐無罪，仲尼必當變文。但此非常例，先無定制，不知其將何所稱也。執招殺奐，皆是楚人為之，承上「楚師滅陳」之下，是楚可知，不復每文書楚。杜以注文隔，故言「楚殺」以明之。不言「殺陳大夫」者，殺他國之臣，例不書爵。宣十一年「楚人殺陳夏徵舒」，是其類也。此執招殺奐，皆「滅陳」乃為之，故依次而書，書在「滅陳」之下。
　　葬陳哀公。嬖人袁克葬之。魯注會，故書。
　　○嬖，必計反。 
　　[疏]注「嬖人」至「故書」。
　　○正義曰：賈、服以「葬哀公」之文，在「殺孔奐」之下，以為楚葬哀公，故杜辯之「袁克葬之」。案傳「克欲殺馬毀玉，楚人將欲殺克」，不得為楚葬之。若是楚葬，宜云「楚人葬陳哀公」，當如「齊侯葬紀伯姬」，不得直言「葬」也。且諸言葬某公者，皆是魯往會葬之文，大夫不得書名，言其所為之事而已，故云「魯往會，故書」也。案傳袁克之葬，乃是私竊葬之。而魯得會者，諸侯之卒，告卒不告葬。但葬有常期，知卒即往會之，未必得以禮從赴也。
　　【傳】八年，春，石言于晉魏榆。（魏榆，晉地。
　　○魏榆，服云：「魏，邑也。榆，州里名。」） 
　　[疏]注「魏榆晉地」。
　　○正義曰：服虔云：「魏，邑。榆，州里名。」襄二十三年叔孫豹「次于雍榆」。雍榆，地名，知魏榆亦地名也。
　　晉侯問于師曠曰：「石何故言？」對曰：「石不能言，或馮焉。謂有精神馮依石而言。
　　○馮，皮冰反，注同。不然，民聽濫也。濫，失也。
　　○濫，力暫反，下注同。 
　　[疏]「民聽濫」。
　　○正義曰：或民聽濫失實，無言而妄稱有言也。
　　抑臣又聞之抑，疑辭。曰：『作事不時，怨讟動于民，則有非言之物而言。』今宮室崇侈，民力彫盡，彫，傷也。
　　○讟，徒木反。侈，昌氏反，又尺氏反。怨讟並作，莫保其性。性，命也，民不敢自保其性命。石言，不亦宜乎！」于是晉侯方築虒祈之宮。虒祁，地名，在絳西四十里，臨汾水。
　　○虒音斯，本又作，同。祁，巨之反，又音臣之反。汾，扶云反。叔向曰：「子野之言，君子哉！子野，師曠字。君子之言，信而有徵，故怨遠于其身。怨咎遠其身也。
　　○遠，于萬反，注同。咎，其九反，下文同。小人之言，僣而無徵，故怨咎及之。《詩》曰：『哀哉不能言，匪舌是出，唯躬是瘁。《詩 小雅》也。不能言，謂不知言理。以僣言見退者，其言非不從舌出，以僣而無信，自取瘁病，故哀之。
　　○僣，子念反，注同，不信也。出，如字，又尺遂反。瘁，在醉反。哿矣能言，巧言如流，俾躬處休。』其是之謂乎！哿嘉也。巧言如流謂非正言而順敘，以聽言見答者。言其可嘉，以信而有徵，自取安逸。師曠此言，緣問流轉，終歸于諫，故以比巧言如流也。當叔向時，《詩》義如此，故與今說《詩》者小異。
　　○哿，古可反，《毛詩傳》云可也。俾，必耳反，本又作卑。休，許虯反，美也。 
　　[疏]「詩曰」至「謂乎」。
　　○正義曰：《小雅 雨無正》之篇也。可哀愍哉，彼不能言之人。其所言者，非不從舌是出，但其言僣而無徵，惟于巳身是病。以不能言而自病其身，是可哀也。可嘉美矣，彼能言者，巧為言語如水之轉流，然其言「信而有徵」，自使其身處休美之地。以言能而自處其美地，故可嘉也。此能言處休者，其是子野之謂乎。
　　○注「哿嘉」至「小異」。
　　○正義曰：《詩毛傳》云：「哿，可也。」哿無正訓，以其字從加從可，故各以意訓耳。此詩上文云：「聽言則答，譖言則退」，然後次此「哀哉」，故杜以「哀哉不能言」覆上「僣言見退」，謂言而不見信，被黜退者也。「哿矣能言」覆上「聽言則答」，謂言可聽用見應答者也。以其言可嘉善，「信而有徵」，故「自取安逸」，處休美也。師曠因公之問，其言流轉，終歸于諫。其言實巧，故以比「巧言如流」也。據今毛鄭解《詩》「哀哉不能言」者，賢人不能言也，不能以其正道曲從君心，故身見困病。「哿矣能言」，乃指時世。所謂「能言」者，巧言從俗，如轉流矣。阿諛順旨，不依正法，得使身居休美。與此所引意異。故言「當叔向時，《詩》義如此，與今說《詩》者小異」。隱元年注云：「詩人之作，各以情言。君子論之，不以文害意。故《春秋傳》引《詩》，不皆與今說《詩》者同，他皆放此。」然則引《詩》斷章取義，得異于本，而云「叔向時《詩》義如此」者，但叔向此言在孔子刪《詩》之前，與刪《詩》之後，其義或異，故云「叔向時《詩》義如此」。隱元年論《詩》者君子之言，君子即丘明也。其言則刪《詩》之後，乃與《詩》說不同，故云引《詩》斷章。此杜大略而言。其實未修之前，有引《詩》亦有斷章者。
　　是宮也成，諸侯必叛，君必有咎，夫子知之矣。」為十年晉侯彪卒傳。 
　　陳哀公元妃鄭姬生悼大子偃師，元妃，嫡夫人也。二妃生公子留，下妃生公子勝。二妃嬖，留有寵，屬諸徒招與公子過。招及過皆哀公弟也。哀公有廢疾。
　　○廢，甫肺反。三月，甲申，公子招、公子過殺悼大子偃師，而立公子留。 
　　夏，四月，辛亥，哀公縊。憂恚自殺。經書辛丑，從赴。
　　○諡，一豉反。恚，一睡反。 
　　[疏]注「經書辛丑從赴」。
　　○正義曰：經云辛丑，傳言辛亥，經、傳異者，多是傳實經虛，故言從赴。《長歷》四月戊戌朔，四日辛丑，十四日辛亥。一月之內，有此二日，故不云日誤。
　　乾徵師赴于楚，乾徵師，陳大夫。且糕有立君。公子勝愬之于楚，以招、過殺偃師告愬也。楚人執而殺之。殺于徵師。公子留奔鄭。書曰：「陳侯之弟招殺陳世子偃師」，罪在招也。「楚人執陳行人乾徵師殺之」，罪不在行人也。疑為招赴楚，當同罪，故重發之。
　　○為，于偽反，下「為子良立宰」、「為之立宰」同。重，直用反。 
　　[疏]注「疑為」至「發之」。
　　○正義曰：襄十一年「楚人執鄭行人良霄」，傳稱「書曰行人，言使人也」。此復發傳，故言「重發之」也。《釋例》曰：「行人有六，而發傳有三者，因良霄以顯其稱行人，因乾徵師以示其非罪，因魯叔孫婼以同外內大夫，則余三人皆隨例而為義也。」
　　叔弓如晉，賀虒祁也。賀宮成。游吉相鄭伯以如晉，亦賀虒祁也。史趙見子大叔曰：「甚哉，其相蒙也！蒙，欺也。
　　○相，息亮反，下「而相吾室」同。可吊也，而又賀之？」子大叔曰：「若何吊也？其非唯我賀，將天下實賀。」言諸侯畏晉，非獨鄭。
　　○若何吊也，本或作若何吊也。 
　　秋，大蒐于紅，自根牟至于商、衛，革車千乘。大蒐，數軍實，簡車馬也。根牟，魯東界。琅邪陽都縣有牟鄉。商，宋地。魯西竟接宋、衛也。言千乘，明大蒐，且見魯眾之大數也。
　　○乘，繩証反，注同。數，色主反。竟音境。見，賢遍反。 
　　七月，甲戌，齊子尾卒，子旗欲治其室。子旗，欒施也。欲併治子尾之家政。丁丑，殺梁嬰。梁嬰，子尾家宰。八月，庚戌，逐子成、子工、子車，三子，齊大夫，子尾之屬。子成，頃公子固也。子工，成之弟鑄也。子車，頃公之孫捷也。
　　○頃音傾，下文並同。鑄，之樹反。捷，在接反。皆來奔，不書，非卿。而立子良氏之宰。子良，子尾之子高彊也。子旗為子良立宰。其臣曰：「孺子長矣，孺子謂子良。


上一篇　下一篇 