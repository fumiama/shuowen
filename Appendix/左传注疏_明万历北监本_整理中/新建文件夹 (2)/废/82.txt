總目 > 儒藏 > 春秋 > 春秋左傳正義 > 春秋左傳正義082
　　已為鳥而集于其上，咮加于南門，尾加于桐門。曰：「余夢美，必立。」桐門，北門。
　　○咮，張又反，鳥口。大尹謀曰：「我不在盟，少寢庭但以君命盟六卿，大尹不盟。無乃逐我復盟之乎？」使祝為載書。六子在唐盂，地名。
　　○複，扶又反。盂音于。將盟之。祝襄以載書告皇非我。襄，祝名。皇非我因子潞、子潞，樂茷。
　　○潞音路。門尹得、樂得。左師謀曰：「民與我，逐之乎！皆歸授甲，使徇于國曰：「大尹惑蠱其君，以陵虐公室。與我者，救君者也。」眾曰：「與之。」大尹徇曰：「戴氏、皇氏將不利公室，戴氏即樂氏。
　　○徇，似俊反。與我者，無憂不富。」眾曰：「無別。」惡其號令與君無別。
　　○別，彼列反，注同。戴氏、皇氏欲伐公。公，謂啟。樂得曰：「不可。彼以陵公有罪，我伐公，則甚焉。」使國人施于大尹。施罪于大尹。大尹奉啟以奔楚，乃立得。司城為上卿，盟曰：「三族共政，無相害也。」 
　　衛出公自城鉏使以弓問子贛，且曰：「吾其入乎？」子贛稽首受弓，對曰：「臣不識也。」私于使者曰：「昔成公孫于陳，僖二十八年，衛成公奔楚，遂適陳。
　　○使者，所吏反。孫音遜，本亦作「遜」，下注除孫字，皆同。甯武子、孫莊子為宛濮之盟而君入；在魯僖二十八年。
　　○甯，乃定反。宛，于阮反。濮音卜。獻公孫于衛齊，在襄十四年。子鮮、子展為夷儀之盟而君入。在襄二十六年。今君再在孫矣，謂十五年孫魯，今又孫宋。內不聞獻之親，外不聞成之卿，則賜不識所由入也。《詩》曰：『無競惟人，四方其順之。』《詩 周頌》。言無強惟得人也。 
　　[疏]「詩曰」至「順之」。
　　○正義曰：《詩 周頌 烈文》之篇也。競，彊也。無彊乎唯得賢人也。若得賢人，四方諸國皆順從之矣。
　　若得其人，四方以為主，為主，主四方。而國于何有？」 
　　【傳】二十七年，春，越子使後庸來聘，且言邾田，封于駘上。（欲使魯還邾田，封竟至駘上。
　　○駘，他來反，又音台。竟音境。）二月，盟于平陽。（西平陽。） 
　　[疏]注「西平陽」。
　　○正義曰：宣八年「城平陽」。此云「盟于平陽」。《土地名》云：「宣八年平陽，東平陽也，泰山有平陽縣。此年平陽，西平陽也，高平南有平陽縣。」
　　三子皆從。季康子、叔孫文子、孟武伯，皆從舌庸盟。
　　○從，如字，注同。從，才用反，非也。康子病之，恥從蠻夷盟。言及子贛，思子貢。曰：「若在此，吾不及此夫！」不及與越盟。
　　○夫音扶。武伯曰：「然。何不召？」曰：「固將召之。」文子曰：「他日請念。」言季孫不能用子贛，臨難而思之。
　　○難，乃旦反。 
　　夏，四月，已亥，季康子卒。公弔焉，降禮。禮不備也，言公之多妄。
　　○妄，亡亮反，本又作「忘」，下文放此。 
　　晉荀瑤帥師伐鄭，次于桐丘。鄭駟弘請救于齊。弘，駟歂子。
　　○歂，市專反。齊師將興，陳成子屬孤子，三日朝。屬會死事者之子，使朝三日，以禮之。
　　○屬音燭，注同。設乘車兩馬，系五邑焉。乘車兩馬，大夫服。又加之五邑。
　　○乘，繩証反，注文下皆同。召顏涿聚之子晉，曰：「隰之役，而父死焉。隰役在二十三年。
　　○涿，中角反。隰音習。以國之多難，未女恤也。今君命女以是邑也，服車而朝，母廢前勞。」乃救鄭。及留舒，違谷七里，谷人不知。言其整也。留舒，齊地。違，去也。
　　○難，乃旦反。女音汝，下同。毌音無。及濮，雨，不涉。濮水，自陳留酸棗縣傍河東北經濟陰至高平入濟。
　　○傍，浦浪反。濟，子禮反，下同。子思曰：「大國在敝邑之宇下，是以告急。今師不行，恐無及也。」子思，國參。
　　○參，七南反。成子衣制杖戈，制，雨衣也。
　　○子衣，于既反。制音制。杖，直亮反，又音丈。立于阪上，馬不出者，助之鞭之。知伯聞之，乃還，畏其得眾心。
　　○阪音反，一音扶版反。曰：「我卜伐鄭，不卜敵齊。」使謂成子曰：「大夫陳子，陳之自出，陳之不祀，鄭之罪也，十七年，楚獨滅陳，非鄭之罪。蓋知伯誣陳子，故陳子怒，謂其多陵人。故寡君使瑤察陳衷焉，衷，善也。
　　○衷音中。謂大夫其恤陳乎？若利本之顛，瑤何有焉？」言陳滅于已無傷。成子怒曰：「多陵人者皆不在，知伯其能久乎？」中行文子告成子。文子，荀寅，此時奔在齊。
　　○行，戶郎反。曰：「有自晉師告寅者，將為輕車千乘，以厭齊師之門，則可盡也。」成子曰：「寡君命恆曰：『無及寡，無畏眾。』雖過千乘，敢辟之乎？將以子之命告寡君。」成子疑其有為晉之心也。
　　○輕，遣政反。厭，于甲反，又音于輒反。有為，于偽反，下「為鄭」同。 
　　[疏]「無及寡」。
　　○正義曰：無陵侮寡少而橫及之也。
　　文子曰：「吾乃今知所以亡。自恨已無知。君子之謀也，始、衷、終皆舉之，而後入焉。謀一事，則當慮此三變，然後入而行之，所謂君子三思。
　　○三思，息暫反，又如字。 
　　[疏]「君子」至「入焉」。
　　○正義曰：君子之為謀也，思其始，思其中，思其終，三者盡無猜嫌，皆可舉而行之，然後設言以入前人焉。
　　今我三不知而入之，不亦難乎？」悔其言不可復。公患三桓之侈也，欲以諸侯去之。欲求諸侯師，以逐三桓。
　　○侈，昌氏反，又呂氏反。去，起呂反，下「而去」同。三桓亦患公之妄也，故君臣多間。間，隙也。公游于陵阪，遇孟武伯于孟氏之衢，曰：「請有問于子，余及死乎？」問己可得壽死不。對曰：「臣無由知之。」三問，卒辭不對。公欲以越伐魯，而去三桓。秋，八月，甲戌，公如公孫有陘氏，有陘氏即有山氏。因孫于邾，乃遂如越。國人施公孫有山氏。以公從其家出故也。終子贛之言，君不沒于魯。
　　○因孫于邾，音遜。 
　　悼之四年，晉荀瑤帥師圍鄭。悼公，哀公公之子寧也。哀公出孫，魯人立悼公。 
　　[疏]注「悼公」至「悼公」。
　　○正義曰：《魯世家》云：哀公奔越，「國人迎哀公復歸，卒于有山氏。子寧立，是為悼公」。傳稱國人施罪于有山氏，不得復歸而卒于其家也。馬遷妄耳。
　　未至，鄭駟弘曰：「知伯愎而好勝，早下之，則可行也。」行，去也。
　　○好，呼報反。早，一本作<必蟲}。下，戶嫁反。乃先保南里以待之。保，守也。南里在城外。知伯入南里，門于桔柣之門。鄭人俘酅魁壘，酅魁壘，晉士。
　　○桔，戶佶反，柣，大結反。俘，芳夫反。酅，尸丈反。魁，苦回反。壘，力軌反。賂之以知政，欲使反為鄭。閉其口而死。將門，將攻鄭門。知伯謂趙孟：「入之。」對曰：「主在此。」主謂知伯也。言主在此，何不自入。知伯曰：「惡而無勇，何以為子？」惡，貌丑也。簡子奔廢嫡子伯魯，而立襄子，故知伯言其丑且無勇，何以立為子。
　　○敵，丁歷反。 
　　[疏]注「簡子」至「為子」。
　　○正義曰：《趙世家》云：孤布子卿見簡子，簡子遍召諸子相之。子卿曰：「無為將軍者。」簡子召子母恤，母恤至，子卿起曰：「此真將軍矣。」簡子曰：「此其母賤，翟婢也，奚道貴哉？」子卿曰：「天之所授，雖賤必貴。」自是之後，簡子盡召諸子與語，母恤最賢。乃廢大子伯魯，而以母恤為大子。
　　對曰：「以能忍恥，庶無害趙宗乎！」知伯不悛，趙襄子由是惎知伯，惎，毒也。
　　○惎，其冀反，其安反。遂喪之。知伯貪而愎，故韓、魏反而喪之。《史記》，晉懿公之四年，魯悼公之十四年，知伯帥韓、魏圍趙襄子于晉陽。韓、魏反與趙氏謀，殺知伯于晉陽之下，在《春秋》後二十七年。
　　○喪，息浪反。 
　　[疏]注「史記」至「七年」。
　　○正義曰：《晉世家》云「定公三十三年，孔子卒。三十七年，定公卒」，則晉定公以魯哀公二十年卒也。又云「定公卒，子出公鑿立。十七年，出公奔齊」，則出公之奔，在魯悼公之十年也。又云：出公既奔，「知伯立昭公曾孫驕為晉君，是為哀公」。哀公之四年，「趙襄子、韓康子、魏桓子共殺知伯」，是殺知伯當魯悼公之十四年也。又《六國年表》亦云：晉哀公四年，魯悼公十四年，韓、魏、趙敗知伯于晉陽。《戰國策》說此事云，知伯帥韓康子、魏桓子攻趙襄子于晉陽，引汾水以灌之，城不沒者三版。知伯行水，魏桓子御車，韓康子為右。知伯曰：「吾今乃知水可以亡人之國，汾水可以灌安邑，絳水可以灌平陽。」安邑，魏也。平陽，韓也。魏桓子肘韓康子，韓康子躡魏桓子之足。其夜趙襄子使張孟談私于韓魏，韓魏反與趙合，遂殺知伯于晉陽之下，而三分其地。事在《春秋》獲麟之後二十七年。 




上一篇　下一篇 