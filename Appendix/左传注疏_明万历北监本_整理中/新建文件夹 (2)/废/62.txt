總目 > 儒藏 > 春秋 > 春秋左傳正義 > 春秋左傳正義062
　　《詩》曰：『不自我先，不自我後。』其是之謂乎。」《詩 小雅》。言禍亂不在他，正當已身。以喻高彊身自取此禍。 
　　冬，十二月，宋平公卒。初，元公惡寺人柳，欲殺之。元公，平公大子佐也。
　　○惡，烏路反。寺，又作侍。 
　　[疏]「詩曰」至「我後」。
　　○正義曰：《正月》，大夫剌幽王也。云：「父母生我，胡俾我愈？不自我先，不自我後。」注云：「父母，謂文武也。」「天使父母生我，何故不長遂我，而使我遭此暴虐之政而病？此何不出我之前，居我之後？」窮苦之情，苟欲免身。
　　○「平」。
　　○正義曰：諡法：「內外賓服曰平。」
　　○「元」。正義曰：諡法：「好建國都曰元。」
　　及喪，柳熾炭于位，以溫地。
　　○熾，尺志反。炭，吐旦反。將至，則去之。使公坐其處。
　　○去，起呂反。惡，烏路反。比葬，又有寵。言元公好惡無常。
　　○比，必利反。好，呼報反。惡，烏路反。 
　　【經】十有一年，春，王二月，叔弓如宋。 
　　葬宋平公。 
　　夏，四月，丁巳，楚子虔誘蔡侯般，殺之于申。蔡侯雖弒父而立，楚子誘而殺之，刑其群士，蔡大夫深怨，故以楚子名告。
　　○虔，其連反。般音班。弒，申志反，傳放此。 
　　[疏]注「蔡侯」至「名告」。
　　○正義曰：蔡侯雖弒父而立，實宜受討，但立為君于蔡巳十三年，楚子誘而殺之，又刑其群士，不以弒父之罪討之。蔡大夫深怨楚子，故以楚子名赴告。禮，諸侯不生名。書名，是罪絕之事。以其名告，欲使諸國之史書名，以罪絕之也。若是楚告，不當自罪其君，知是蔡人告也。公子圍殺君取國，改名曰虔。
　　楚公子棄疾帥師圍蔡。 
　　五月，甲申，夫人歸氏薨。昭公母，胡女，歸姓。 
　　大蒐于比蒲。 
　　仲孫玃會邾子盟于祲祥。祲祥，地闕。
　　○比音毗，徐扶夷反。祲，子鴆反，徐又七林反。 
　　秋，季孫意如會晉韓起、齊國弱、宋華亥、衛北宮佗、鄭罕虎、曹人、杞人于厥憖。厥憖，地闕。佗，徒何反。憖，魚靳反，徐五巾反，一音五轄反。 
　　九月，已亥，葬我小君齊歸。齊，諡。
　　○齊，如字。 
　　冬，十有一月，丁酉，楚師滅蔡，執蔡世子有以歸，用之。用之，殺以祭山。 
　　[疏]「蔡世子」。
　　○正義曰：父既死矣，猶稱世子者，君死而國，被圍未暇以禮即位，故國以世子告。
　　【傳】十一年，春，王二月，叔弓如宋，葬平公也。（嫌以聘事行，故傳具之。） 
　　景王問于萇弘曰：「今茲諸侯，何實吉？何實凶？」萇弘，周大夫。
　　○萇，直良反。對曰：「蔡凶。此蔡侯般弒其君之歲也，歲在豕韋，襄三十年，蔡世子般弒其君，歲在豕韋。至今十三歲，歲復在豕韋。般即靈侯也。
　　○複，扶又反，下歲複在同。弗過此矣。言蔡凶不過此年。楚將有之，然壅也。蔡近楚，故知楚將有之。楚無德而享大利，所以壅積其惡。
　　○壅，于勇反，注及後同。近，附近之近，下同。歲及大梁，蔡復楚凶，天之道也。楚靈王弒立之歲，歲在大梁，到昭十三年，歲復在大梁。美惡周必復，故知楚凶。楚子在申，召蔡靈侯。靈侯將往。蔡大夫曰：「王貪而無信，唯蔡于感，蔡近楚之大國，故楚常恨其不服順。
　　○于感，戶暗反。今幣重而言甘，誘我也，不如無往。」蔡侯不可。三月，丙申，楚子伏甲而饗蔡侯于申，醉而執之。夏，四月，丁巳，殺之，刑其士七十人。公子棄疾帥師圍蔡。傳言楚子無道。
　　○重，直用反。韓宣子問于叔向曰：「楚其克乎？」對曰：「克哉！蔡侯獲罪于其君，謂弒父而立。而不能其民，不能施德。天將假手于楚以斃之，藉楚手以討蔡。
　　○斃，婢世反。何故不克？然肸聞之，不信以幸，不可再也。楚王奉孫吳以討于陳曰，將定而國。陳人聽命，而遂縣之。事在八年。今又誘蔡而殺其君，以圍其國，雖幸而克，必受其咎，弗能久矣。桀克有緍，以喪其國。紂克東夷，而隕其身。紂為黎之蒐，東夷叛之。桀為仍之會，有緍叛之。故伐而克之。
　　○緍，武巾反。喪，息浪反，下且喪君同。隕，于敏反。 
　　[疏]「桀克」至「其身」。
　　○正義曰：桀身奔南巢，故云喪國也。紂首縣白旗，故云隕身也。
　　楚小位下，而亟暴于二王，能無咎乎？天之假助不善，非祚之也，厚其凶惡，而降之罰也。且譬之如天，其有五材，而將用之，力盡而敝之，是以無拯，不可沒振。金木水火土五者為物，用久則必有敝盡，盡則棄捐，故言無拯。拯猶救助也。不可沒振，猶沒不可復振。
　　○亟，欺冀反，數也。咎，其又反，下同。祚，本又作酢，在路反。拯，拯濟之拯，注同。振，之慎反。捐，以專反。救，本亦作捄，音救。不可復振，扶又反，本或作沒振。 
　　[疏]「楚小」至「咎乎」。正義曰：亟，數也。比于桀紂，則楚小位下，而數行暴虐，甚于桀紂二王，能無咎惡乎。
　　○「是以」至「沒振」。
　　○正義曰：拯音烝之上聲也。《方言》云：「出溺為拯。」拯是救助之義，天之用楚，如人用五材，力盡而敝，敝則棄之，是以無救助之者。拯是救溺之名，遂以救溺為喻也，不可沈沒之後復振救之。振，亦救也。言楚如沒水，不可救也。
　　○注「金」至「棄捐」。
　　○正義曰：金木水火土五者之材皆為物用，用久則必敝盡，敝盡則棄捐之。捐亦棄也。言天之用楚，亦如此也。
　　五月，齊歸薨，大蒐于比蒲，非禮也。 
　　孟僖子會邾莊公，盟于祲祥，修好，禮也。蒐非存亡之由，故臨喪不宜為之。盟會以安社稷，故喪盟謂之禮。
　　○好，呼報反。泉丘人有女，夢以其帷幕孟氏之廟，泉丘，魯邑。
　　○夢以其帷，位悲反，一本作夢以帷。幕音莫。遂奔僖子，其僚從之。鄰女為僚友者，隨而奔僖子。
　　○僚，力彫反。盟于清丘之社，曰：「有子，無相棄也。」二女自共盟。僖子使助薳氏之簉。簉，副倅也。薳氏之女為僖子副妾，別居在外，故僖子納泉丘人女，令副助之。
　　○薳，為彼反，本又作蒍。簉，本又作造，初又反。《說文》簉從艹。倅，七對反。令，力呈反。 
　　[疏]注「簉副」至「助之」。
　　○正義曰：禮有副車、倅車，皆謂副貳之車也。簉亦副倅之意。妻為正適，妾為副貳，薳氏之女，先為副貳，別居在外，故使泉丘人女與之聚居，令副助而為對偶之。
　　反自祲祥，宿于薳氏，生懿子及南宮敬叔于泉丘人。其僚無子，使字敬叔。字，養也，似雙生。
　　○生如字，或一音所敬反。 
　　[疏]「于泉丘人」。
　　○正義曰：以傳直云「宿于薳氏」，即連言「生懿子及南宮敬叔」，氏薳氏所生，故傳顯云「生懿子及南宮敬叔于泉丘人」。「于泉丘人」宜上讀為句。
　　楚師在蔡，向四月之師。
　　○向，本又作曏，亦作向，同，許亮反。晉荀吳謂韓宣子曰：「不能救陳，又不能救蔡，物以無親，物，事也。 
　　[疏]「物以無親」。
　　○正義曰：物，事也。事事如此，以是故無人肯親我晉國。
　　晉之不能，亦可知也。巳為盟主，而不恤亡國，將焉用之？」
　　○將焉，于虔反。 
　　秋，會于厥憖，謀救蔡也。不書救蔡，不果救。鄭子皮將行。子產曰：「行不遠，不能救蔡也。蔡小而不順，楚大而不德，天將棄蔡以壅楚，盈而罰之，盈楚惡。蔡必亡矣。且喪君而能守者，鮮矣。三年，王其有咎乎！美惡周必復，王惡周矣。」元年，楚子弒君而立，歲在大梁。後三年，十三歲，歲星周，復于大梁。
　　○鮮，息淺反。復，于扶反，一本又作復在。晉人使狐父請蔡于楚，弗許。狐父，晉大夫。
　　○狐音胡。 
　　單子會韓宣子干戚，單子，單成公。視下言徐。叔向曰：「單子其將死乎！朝有著定，著定，朝內列位常處，謂之表著。
　　○著，張慮反，徐治居反，注及下同。處，昌慮反。 
　　[疏]注「者定」至「表著」。
　　○正義曰：著定，謂佇立定處，故謂朝內列位常處也。《周禮 司士》：「正朝儀之位，辨其貴賤之等。王南鄉，三公北面東上，孤東面北上，卿大夫西面北上。王族故士虎士，在路門之右，南面東上。大僕大右，六僕從者，在路門之左，南面西上。」鄭玄云：「此王日視朝事于路門外之位。」此是朝上之位，貴賤有定處也。「會有表」，亦是位之定處。但「著」下言「定」，則「表」亦是「定」，故直言「會有表」耳。俗本「表」下有「旗」，謬也。野會設表為位，亦當有物記處，如今之位版也。「謂之表著」者，杜意當以下文「表著之位」謂此也。劉炫謂下文有「著」有「表」，二文不同，以「著定」為「朝有著」，不得謂之「表著」而規杜氏。今知非者，杜意當以下「文會朝之言，必聞于表著」，故于「朝有著」之文，並探下文「會有表」以配「著」，故云「謂之表著」，所以覆結下文，非謂「著」之一字，即名「表著」也。劉炫不達杜旨，而為規過，非也。
　　會有表，野會，設表以為位。 
　　[疏]注「野會」至「為位」。
　　○正義曰：禮，諸侯建旂設旂以為表也。《周禮 司儀》云：「將合諸侯，則令為壇三成，宮旁一門。」《覲禮》云：「諸侯覲于天子，為宮方三百步，四門壇十有二尋，深四尺」，「上介皆奉其君之旂置于宮，尚左，公侯伯子男，皆就其旂而立。」鄭玄云：「置于宮者，建之豫為其君見王之位也。諸公中階之前，北面東上。諸侯東階之東，西面北上。諸伯西階之西，東面北上。諸子門東，北面東上。諸男門西，北面東上。尚左者建旂，公東上，侯先伯，伯先子，子先男，而位皆上東方也。諸侯入壝門，或左或右，各就其旂而立，王降階南鄉見之。」是天子于野會諸侯，設表以為位也。《周禮 大司馬》：中冬教大閱，門立四表，是以設表為位也。盟主之會諸侯，必亦旂表位。大夫聚會，亦應有以表位。但無文以言耳。
　　衣有襘，帶有結。襘，領會。結，帶結也。
　　○襘，古外反，《說文》云，帶所結也。會朝之言，必聞于表著之位，所以昭事序也。視不過結襘之中，所以道容貌也。言以命之，容貌以明之，失則有闕。今單子為王官伯，而命事于會，視不登帶，言不過步，貌不道容，而言不昭矣。不道不共，不昭不從，貌正曰共，言順曰從。
　　○道音導，下同。 
　　[疏]「言不過步」。
　　○正義曰：言聲所聞，不過一步。
　　○注「貌正」「曰從」。
　　○正義曰：《洪范》五事：「貌曰恭，言曰從。」其意云容貌當恭恪，言是則可從，是「貌正曰共，言順曰從。」
　　無守氣矣。」為此年冬單子卒起本。 
　　[疏]「無守氣」。
　　○正義曰：言無守身之氣，將必死。
　　九月，葬齊歸，公不戚。晉士之送葬者，歸以語史趙。史趙曰：「必為魯郊。」言昭公必出在郊野，不能有國。
　　○語，魚據反。 
　　[疏]「晉士」至「魯郊」。
　　○正義曰：傳稱：文襄之制，夫人喪，士吊，大夫送葬。此言晉士送葬者，蓋大夫來而士為介，未必士獨行也。此士以公不戚語史趙，故特言士耳。「必為魯郊」，言昭公必為魯人所逐而出在郊。
　　侍者曰：「何故？」曰：「歸，姓也。不思親，祖不歸也。」姓，生也。言不思親則不為祖考所歸祐。
　　○祐音又。叔向曰：「魯公室其卑乎！君有大喪，國不廢蒐。謂蒐比蒲。有三年之喪，而無一日之戚。國不恤喪，不忌君也。忌，畏也。君無戚容，不顧親也。國不忌君，君不顧親，能無卑乎？殆其失國。」為二十五年公孫于齊傳。 
　　冬，十一月，楚子滅蔡，用隱大子于岡山。蔡靈公之太子，蔡侯廬之父。
　　○岡音剛。廬，力吳反。 
　　[疏]「用隱大子于岡山」。
　　○正義曰：此時楚以畜牲用之，無人為之作謚。必是蔡侯廬歸國，乃追諡其父為隱耳。《釋例 土地名》岡山闕，不知其處。經言「以歸，用之」，必是楚地山也。
　　申無宇曰：「不祥。五牲不相為用，況用諸侯乎？五牲，牛、羊、豕、犬、雞。
　　○為，于偽反，或如字。 
　　[疏]「況用諸侯」。
　　○正義曰：世子雖未即位，以其父既死，則當君處，故以諸侯言之，甚之也。
　　○注「五牲」至「犬雞」。
　　○正義曰：《爾雅》以此五者並馬為六畜，《周禮》謂之六牲。但馬非常祭所用，故去馬而以此五者當之。
　　王必悔之。」悔為暴虐。 
　　十二月，單成公卒。終叔向之言。楚子城陳、蔡、不羹。襄城縣東南有不羹城，定陵西北有不羹亭。
　　○羹舊音郎，《漢書 地理志》作更字。 
　　[疏]「不羹」。
　　○正義曰：古者羹臛之字音亦為郎，故《魯頌 閟宮》、《楚辭 招魂》與史游《急就篇》羹與房、漿、糠為韻。但近世以來，獨以此地音為郎耳。
　　使棄疾為蔡公。王問于申無宇曰：「棄疾在蔡，何如？」對曰：「擇子莫如父，擇臣莫如君。鄭莊公城櫟，而寘子元焉，使昭公不立。子元，鄭公子。莊公寘子元于櫟。桓十五年，厲公因之，以殺櫟大夫檀伯，遂居櫟，卒使昭公不安位而見殺。
　　○櫟，力狄反。 
　　[疏]注「子元」至「見殺」。
　　○正義曰：杜以子元為鄭公子，曼伯與檀伯為二人。「莊公城櫟，而置子元」，又使檀伯為櫟邑大夫，故厲公得因子元而殺檀伯。劉炫以為傳言「城櫟以置子元」，當謂賜元以櫟，則以元為櫟邑之長。若其別有大夫，子元寄居于櫟，便是城櫟以置檀伯，何言「置子元」也？若厲公因子元以殺檀伯，則子元是櫟邑之一夫耳，豈是莊公城櫟之咎乎？且桓十五年傳云「鄭伯因櫟人殺檀伯」，不言因子元也。子元，鄭之公子，不得為櫟人也。鄭玄云：子元即檀伯也。厲公殺檀伯，居櫟，因櫟之眾逼弱昭公，使至殺死。案桓五年傳云「子元請為左拒」，即云「曼伯為右拒」，則曼伯、子元，近是為一。以規杜氏。今知劉說非者，案晉封桓叔于曲沃，而以欒賓傳之。鄭使許叔居許，而以公孫獲為佐。楚使大子建居城父，而以奮楊助之。並是一邑之內，而有二人。則「莊城櫟而置子元」，別有檀伯居櫟，何為不可？子元共櫟邑之人而納厲公，但此因棄疾在蔡，故特指子元。桓十五年直明厲公之入，故總言櫟人，辭有彼此，不可為怪。劉子元為曼伯。案隱五年傳云：「曼伯與子元潛軍，軍其後。」又下云「鄭二公子敗燕師于北制」，是子元非曼伯也。劉妄規杜，非也。
　　齊桓公城谷，而寘管仲焉，至于今賴之。城谷在莊三十二年。臣聞五大不在邊，五細不在庭。上古，金木水火土，謂之五官。玄鳥氏、丹鳥氏亦有五，又以五鳩鳩民，五雉為五工正，蓋立官之本也。末世隨事施職，是以官無常數。今無宇稱習古言，故云五大也。言五官之長，專盛過節，則不可居邊。細弱不勝任，亦不可居朝廷。 
　　[疏]注「上古」至「朝廷」。
　　○正義曰：二十九年傳曰：「有五行之官，是謂五官。」木正曰句芒，火正曰祝融，金正曰蓐牧，水正曰玄冥，土正曰后土」。是上古金木水火土，謂之五官也。十七年傳云：少皞氏「紀于鳥，為鳥師而鳥名。鳳鳥氏，歷正也。玄鳥氏，司分者也。伯趙氏，司至者也。青鳥氏，司啟者也。丹鳥氏，司閉者也。」是玄鳥、丹鳥亦有五也。彼傳又云：「五鳩，鳩民者也。五雉，為五工正。」數皆有五。蓋古立官之本，以五為常。末世隨事施職，是以官無常數，不復以五耳。今無宇稱習古言，故云三大也。言五官之長，其人大大，專盛過節，則不可居邊城，或將據邊城以陵本國也。五官之長大細弱，則不勝其任，不能使威行于下，將為人所陵，亦不可居朝廷也。賈逵云：「五大謂大子、母弟、貴寵公子、公孫、累世正卿也。」鄭玄云：「大子，晉申生居曲沃是也。母弟，鄭共叔段居京是也。貴寵公子，若棄疾在蔡是也。貴寵公孫，若無知食渠丘是也。累世正卿，衛甯殖居蒲、孫氏居戚是也。五細，賤妨貴，少陵長，遠間親，新間舊，小加大也。不在庭，不當使居朝廷為政也。」此五大、五細，無宇唯言五耳，不知五者何謂，故先儒各自以意言之。雖杜之言亦無明證，正以彼不必通，故改之耳。
　　親不在外，羈不在內。今棄疾在外，鄭丹在內。襄十九年，丹奔楚。君其少戒。」王曰：「國有大城，何如？」對曰：「鄭京、櫟實殺曼伯，曼伯，檀伯也。厲公得櫟，又併京。
　　○曼音萬。 
　　[疏]注「又併京」。
　　○正義曰：厲公併京，傳無其事，正以京櫟連言，故云又併京。
　　宋蕭、亳實殺子游，在庄十二年。齊渠丘實殺無知，在莊九年。渠丘，今齊國西安縣也，齊大夫雍廩邑。 
　　[疏]注「在莊」至「廩邑」。
　　○正義曰：渠丘為雍廩之邑，傳無其文。以彼傳言「雍廩殺無知」，此云「齊渠丘實殺無知」，以此知渠丘是雍廩邑也。鄭眾以渠丘為無知之邑，無知不坐邑死，何以言渠丘殺無知？蕭亳非子游之邑，渠丘不得為無知邑。
　　衛蒲、戚實出獻公，蒲，甯殖邑。戚，孫林父邑。出獻公在襄十四年。
　　○出，如字，徐音黜。若由是觀之，則害于國。末大必折，折其本。尾大不掉，君所知也。」為十三年陳蔡作亂傳。
　　○掉，徒弔反。 
　　[疏]「則害」至「不掉」。
　　○正義曰：宋殺子游，齊殺無知，乃是賴得大邑，以討篡賊。而謂之「害于國」者，以其能專廢置，則是國害。天子之建諸侯，欲令蕃屏王室，諸侯之有城邑，欲令指揮從巳，不得使下邑制國都，故大城為國害也。「末大必折」，以樹方喻也。「尾大不掉」，以畜獸喻也。《楚語》說此事云：「制城邑若體牲焉，自首領股肱，至于拇指毛脈，大能掉小，故變而不勤。」「夫邊境者，國之尾也，譬之如牛馬，處暑之既至，虻<雍蟲}之既多，而不能掉其尾，臣懼之」。
　　【經】十有二年，春，齊高偃帥師納北燕伯于陽。（三年，燕伯出奔齊。高偃，高傒玄孫，齊大夫。陽即唐，燕別邑。中山有唐縣。不言于燕，未得國都。
　　○傒音奚。） 
　　[疏]注「三年」至「國都」。
　　○正義曰：劉炫云：杜譜以偃與酀為一，亦云高傒玄孫。案襄二十九年傳云：「敬仲曾孫酀」，非玄孫也。今知非者，案《世本》：「敬仲生莊子，莊子生傾子，傾子之孫酀。」是偃為敬仲玄孫也。經言于陽，傳言于唐，知陽即唐也。不言于燕，未得國都，與哀二年納蒯聵于戚同。
　　三月，壬申，鄭伯嘉卒。五同盟。 
　　[疏]注「五同盟」。
　　○正義曰：嘉以襄九年即位，其年盟于戲，十一年于亳城北，十六年于溴梁，二十年于澶淵，二十五年于重丘，二十七年于宋，元年于虢，皆魯、鄭俱在，凡七。云「五」者，杜以其盟既多，故皆據君在盟會而言之。襄二十七年是大夫之盟，元年虢會讀舊書，二者不數，故為五也。或可轉寫錯誤。
　　夏，宋公使華定來聘。定，華椒孫。 
　　公如晉，至河乃復。晉人以莒故辭公。 
　　五月，葬鄭簡公。三月而葬，速。楚殺其大夫成熊。傳在葬簡公上，經從赴。
　　○熊音雄。 
　　秋，七月。 
　　冬，十月，公子憖出奔齊。書名，謀亂故也。
　　○憖，魚覲反；一讀為整，工領反。 
　　楚子伐徐。不書圍，以乾谿師告。 
　　[疏]注「不書」至「師告」。
　　○正義曰：傳稱「使盪侯、潘子、司馬督、囂尹午、陵尹喜帥師圍徐，以懼吳。楚子次于乾谿，以為之援」。如傳文則實圍徐也，不書圍者，不以所圍之師告，以乾谿援師告也。
　　晉伐鮮虞。不書將帥，史闕文。
　　○將，子匠反。帥，所類反。 
　　[疏]注「不書」至「闕文」。
　　○正義曰：十五年「晉荀吳帥師伐鮮虞」，定四年「晉士鞅、衛孔圉帥師伐鮮虞」。二者皆書將帥，此獨不書將帥，知是史闕，或是告辭略。史闕不得書，亦得言史闕文也。《谷梁》曰：「其曰晉，狄之也」，「不正其與夷狄交伐中國，故狄稱之也」。賈、服取以為說。《左氏》無貶中國從夷狄之法。傳曰「亡者侮之，亂者取之」。又曰「間攜貳，覆昏亂，霸王之器也」。鮮虞，夷狄也，近居中山，不式王命，不共諸夏，不事盟主，伐而取之，唯恐知力不足，焉有以夏討夷，反狄中國？從此以後，用師多矣，何以不常狄晉，更複書其將也？杜以其言不通，故顯而異之。
　　【傳】十二年，春，齊高偃納北燕伯款于唐，因其眾也。（言因唐眾欲納之，故得先入唐。） 
　　三月，鄭玄公卒，將為葬除。除葬道。
　　○為，于偽反。及游氏之廟，游氏，子大叔族。將毀焉。子大叔使其除徒執用以立，而無庸毀。用，毀廟具。 
　　[疏]「執用」至「庸毀」。
　　○正義曰：用謂毀廟之具，若今鍬、之類也。庸亦用也。教其除道之徒，執所用作具以佇立，而無用即毀廟也。
　　曰：「子產過女，而問何故不毀，乃曰，不忍廟也。諾，將毀矣！」教毀廟者之辭。
　　○女音汝。既如是，子產乃使辟之。司墓之室，有當道者。簡公別營葬地，不在鄭先公舊墓，故道有臨時迂直也。司墓之室，鄭之掌公墓大夫徒屬之家。
　　○迂音于，一音于。 
　　[疏]「司墓之室」。
　　○正義曰：《周禮 墓大夫》，下大夫二人，中士八人，「掌凡邦墓之地域，為之圖，令國民族葬」。鄭之司墓，亦當如彼。此是掌公墓大夫也。言「之室有當道者」，則非司墓自家之室，故注以為「徒屬之家」，猶《尚書》注云：玄孫之親言之，以見高祖、曾祖之弟，皆親親相似。
　　毀之，別朝而塴；塴，下棺。
　　○朝，如字。塴，北鄧反，徐甫贈反。禮家作窆，徐驗反，義同。 
　　[疏]注「塴下棺」。
　　○正義曰：《周禮》作窆，《禮記》作封，此作塴，皆是葬時下棺于壙之事，而其字不同，是聲相近，經篆、隸而字轉易耳。
　　弗毀，則日中而塴。子大叔請毀之，曰：「無若諸侯之賓何？」不欲久留賓。子產曰：「諸侯之賓，能來會吾喪，豈憚日中？無損于賓，而民不害，何故不為？」遂弗毀，日中而葬。君子謂：「子產于是乎知禮。禮，無毀人以自成也。」
　　○憚，待旦反。 
　　夏，宋華定來聘，通嗣君也。宋元公新即位。享之，為賦《蓼蕭》，弗知，又不答賦。《蓼蕭》，《詩 小雅》。義取「燕笑語兮，是以有譽處兮」，樂與華定燕語也。又曰：「既見君子，為龍為光」，欲以寵光賓也。又曰：「宜兄宜弟，令德壽凱」，言賓有令德，可以壽樂也。又曰：「和鸞雍雍，萬福攸同」，言欲與賓同福祿也。
　　○為，于偽反。蓼音六。樂音洛。 
　　[疏]「為賦蓼蕭」。
　　○正義曰：享燕之禮，自有常樂，今特云「為賦蓼蕭」者，文四年，「衛甯武子來聘，公與之宴，為賦《湛露》及《彤弓》」。注云：「非禮之常，公特命樂人以示意。」則知此亦特命樂人，所以嘗試華定。
　　昭子曰：「必亡。宴語之不懷，懷，思也。寵光之不宣，宣，揚也。令德之不知，同福之不受，將何以在？」為二十年華定出奔傳。 
　　[疏]「昭子」至「不受」。
　　○正義曰：不懷，不宣，不知，不受，皆據華定為文也。《詩》云「燕笑語兮」，言定當思此笑語，與主相對也。《詩》云「為龍為光」，定當應此寵光宣揚之也。《詩》云：「令德受凱」，定當知已有德與否，須辭謝之也。《詩》云「萬福攸同」，定當受同福，荷君恩也。各準事而為之文。
　　齊侯、衛侯、鄭伯如晉，朝嗣君也。晉昭公新立。 
　　公如晉，亦欲朝嗣君。至河乃復。取郠之役，在十年。莒人愬于晉，晉有平公之喪，未之治也，故辭公。公子憖遂如晉。憖，魯大夫。如晉不書，還不復會而奔，故史不書于策。 
　　[疏]注「憖魯」至「于策」。
　　○正義曰：此經書「公子憖出奔齊」，名見于經，則憖是卿也。出奔既書于策，如晉亦應書之。今不書者，杜以宣十八年書「公孫歸父如晉」，「歸父還自晉，至笙，遂奔齊」。傳稱：歸父還至笙，聞公薨，乃「壇帷復命于介」，然後出奔，書曰「歸父還自晉」，善之也。彼善之，故書甚去，又書其還。此憖知已謀洩，逃介而先，不復命于君，而還出奔，故史不書于策。言其為此，故不書其如晉也。劉炫云：杜以憖還不復命于介而奔，止可不書其還，何故如晉亦不書也？此蓋謂君使臣聘，必當告廟，告廟乃得書于策。公歸告復，不告使憖，故不書如晉。今刪定，以為憖初欲謀亂魯國，而往聘晉魯人責其謀亂不復命，故賤而不錄其聘也。出奔書者，榮其罪人斯得，故顯而書之也。劉以為出聘不告廟，故不書，而規杜氏。案：不復命而奔，傳有其事。公子憖不告廟，傳無其文。以無文之事，妄規杜氏，非也。
　　晉侯享諸侯，子產相鄭伯，辭于享，請免喪而後聽命。簡公未葬。
　　○相，息亮反，下同。 
　　[疏]「子產」至「于享」。
　　○正義曰：僖九年，「宋桓公卒，未葬，襄公會諸侯，故曰子。」是先君未葬，有從會之禮也。鄭逼于楚，以固事晉，故父雖未葬，朝晉嗣君，不得已而行，于情可許也。諸侯相享，享必有樂，未葬不可以從吉，故辭享為得禮。
　　晉人許之，禮也。善晉不奪孝子之情。晉侯以齊侯晏，中行穆子相。穆子，荀吳。投壺，晉侯先。穆子曰：「有酒如淮，有肉如坻。淮，水名。坻，山名。
　　○淮，舊如字，四瀆水也。學者皆以淮、坻之韻不切，云淮當為濰。濰，齊地水名。下稱澠，亦是齊國水也。案，澠是齊水，齊侯稱之。荀吳既非齊人，不應遠舉維水。古韻緩，作淮足得，無勞改也。坻，直疑反，徐直夷反；《詩》云「宛在水中曰坻」。坻，水中高地也。 
　　[疏]「投壺」。正義曰：《禮記》有投壺之禮，其文無相者咒辭。此中行穆子與齊侯皆有言辭者，投之中否，似若有神，故設為此語。或可投時皆有言語，禮自不載之耳。伯瑕責穆子，唯言「壺何為焉，其以中為俊」，責其「失辭」，不云法不言，是投壺皆有言也。凡宴不射，即為投壺。投壺之禮，」壺去席二矢半「。司射執八筭，東面，投壺如射，三而止。其矢，「室中五扶，堂上七扶，庭中九扶」。鋪四指曰扶。扶，四寸也。「筭長尺二寸。壺頸修七寸，腹修五寸，口徑二寸半，容斗五升。壺中實小豆焉，為其矢之躍而出也。」小豆取楷且堅。「矢以柘若棘，毋去其皮」，取其堅且重也。舊說，矢大七分。
　　○注「淮水名坻山名」。
　　○正義曰：杜以淮為水名，當謂四瀆之淮也。劉炫以為淮、坻非韻，淮當作濰，又以坻為水中之地，以規杜氏。今知不然者，以古之為韻，不甚要切，故《詩》云：「泛彼柏舟，在彼中河。髧彼兩髦，實維我儀。」又云：「為絺為綌，服之無斁。」儀、河，斁、綌，尚得為韻，淮、坻相韻，何故不可？此若齊侯之語，容可舉齊地濰水。此是穆子在晉，何意舉齊地水乎？又酒肉相對，多少相似。案《爾雅》：「小洲曰陼，小陼曰沚，小沚曰坻。」何得以坻之小地對淮之大水？故杜以坻為山名。劉炫又以山無名坻者，案楚子觀兵于坻箕之山，坻非山乎？劉以此規杜失，非也。
　　寡君中此，為諸侯師。」中之。齊侯舉矢曰：「有酒如澠，有肉如陵。繩水出齊國臨淄縣北，入時水。陵，大阜也。
　　○中，丁仲反，下及注同。澠音繩。時如字，本或作溡，音同。 
　　[疏]注「澠水」至「阜也」。
　　○正義曰：《釋例》云：「澠水出齊國臨淄縣北，經樂安博昌縣南界，西入時水。」《釋地》云：「大阜曰陵。」
　　寡人中此，與君代興。」代，更也。
　　○更音庚。
　　○亦中之。伯瑕謂穆子伯瑕，士文伯。曰：「子失辭。吾固師諸侯矣，壺何為焉，其以中俊也？言投壺中，不足為俊異。齊君弱吾君，歸弗來矣。」欲與晉君代興，是弱之。
　　○「齊君弱吾」君輕吾君，以為弱也。穆子曰：「吾軍帥彊御，卒乘競勸，今猶古也，齊將何事？」言晉德不衰于古，齊不事晉，將無所事。
　　○帥，所類反。御，魚呂反。卒，子忽反。乘，繩證反。公孫傁趨進曰：「日旰君勤，可以出矣。」以齊侯出。傁，齊大夫。傳言晉之衰。
　　○傁，素口反；徐又所流反。旰，古旦反。 
　　楚子謂成虎，若敖之余也，遂殺之。成虎，令尹子玉之孫，與斗氏同出于若敖。宣四年，斗椒作亂，今楚子信譖而托討若敖之余。 
　　[疏]「成虎」。
　　○正義曰：經書熊，傳言虎者，此人名熊，字虎。傳言其字，經書其名，名字相覆，猶伯魚名鯉。
　　或譖成虎于楚子，成虎知之而不能行。書曰：「楚殺其大夫成虎。」懷寵也。解經所以書名。 
　　六月，葬鄭簡公。傳終子產辭享，明既葬則為免喪。經書五月，誤。 
　　晉荀吳偽會齊師者，假道于鮮虞，遂入昔陽。鮮虞，白狄別種，在中山新市縣。昔陽，肥國都，樂平沾縣東有昔陽城。
　　○種，章勇反。沾，張廉反。韋昭音拈，《字林》他廉反。 
　　[疏]注「鮮虞」至「陽城」。
　　○正義曰：宣十五年「晉師滅赤狄潞氏」，十六年「晉人滅赤狄甲氏及留籲」，成三年「晉郤克、衛孫良夫伐牆咎如」，傳曰「討赤狄之余焉」，是赤狄已滅盡矣，知鮮虞與肥皆白狄之別種也。杜以昔陽為肥國之都，樂平沾縣東有昔陽城，疑此為都也。下注云「巨鹿下曲陽縣西南有肥累城」，復疑肥國取彼肥為名也。劉炫以為齊在晉東，「偽會齊師」，當自晉而東行也。「假道鮮虞，遂入昔陽」，則昔陽當在鮮虞之東也。今案樂平沾縣在中山新市西南五百余里，何當假道于東北之鮮虞，而反入西南之昔陽也？既入昔陽，而別言滅肥，則肥與昔陽不得為一，安得以昔陽為肥國之都也？昔陽即是肥都，何以複言巨鹿下曲陽有肥累之城，疑是肥名取于彼也？肥為小國，竟不必遠，豈肥名取巨鹿之城，建都于樂平之縣也？十五年「荀吳伐鮮虞，圍鼓」，杜云：「鼓，白狄之別。巨鹿下曲陽縣有鼓聚。」炫謂肥、鼓並在巨鹿，昔陽即是鼓都，在鮮虞之東南也。二十二年傳云晉荀吳「使師偽糴者，負甲以息于昔陽之門外，遂襲鼓，滅之。」則昔陽之為鼓都，斷可知矣。今杜以昔陽為肥國都是者，以傳云「遂入昔陽」，即云「壬午滅肥」，是因入而滅之，故云「昔陽，肥國都」也。昔陽既在「樂平沾縣」，而杜又云「巨鹿下曲陽縣西南有肥累城」，相去遠者，以肥是本封之名，後遷于昔陽，猶若杞國本都陳留，後遷緣陵，鄭本都京兆，後遷虢鄶，與此何異？且昔陽今屬廉州，去下曲陽道路非遠，在中山南二百許里。劉炫自云肥之與鼓俱在曲陽，足知肥累城與昔陽不甚懸絕。劉意欲破杜，乃云樂平沾縣在中山新市西南五百余里，又自云昔陽鼓國都，與肥相近，在中山東南，是自相矛盾也。然鮮虞在北，昔陽在南，所以得假道鮮虞，遂入昔陽者，荀吳意欲滅肥，恐肥國防備，故從晉之北竟，偽欲東南而行，往會齊師，故先回路，假道鮮虞，南入昔陽，如湯之伐桀，迂路從陑，出其不意故也。且杜君《土地例》稱「有者皆疑辭，故杜云「樂平沾縣東有昔陽」，是疑而不定。又且都縣移動，古今不一，則晉時樂平沾縣，何知不是今之昔陽？但肥都昔陽，與鼓相近。晉既滅得肥國，故二十二年息昔陽之門外，遂襲鼓而取之，昔陽非鼓都也。劉意好異聞，妄規杜過，非也。
　　秋，八月，壬午，滅肥，以肥子綿皋歸。肥，白狄也。綿皋，其君名。巨鹿下曲陽縣西有肥累城，為下晉伐鮮虞起。
　　○皋，古刀反。累，劣彼反，又力輒反。 
　　周原伯絞虐其輿臣，使曹逃。原伯絞，周大夫原公也。輿，眾也。曹，群也。
　　○絞，古卯反。 
　　[疏]注「原伯絞周大夫」。
　　○正義曰：杜以原伯絞為周大夫，甘簡公為周卿士，此無明據，以意言耳。
　　冬，十月，壬申，朔，原輿人逐絞而立公子跪尋，跪尋，絞弟。
　　○跪，求委反，又音詭。絞奔郊。郊，周地。 
　　甘簡公無子，立其弟過。甘簡公，周卿士。
　　○過，古禾反，下之子過反。過將去成、景之族。成公、景公皆過之先君。
　　○去，起呂反。成、景之族賂劉獻公。欲使殺過。劉獻公亦周卿士，劉定公子。丙申，殺甘悼公，悼公即過。而立成公之孫。，平公。
　　○音秋。丁酉，殺獻太子之傅庾皮之子過。過，劉獻公太子之傅。殺瑕辛于市，及宮嬖綽、王孫沒、劉州鳩、陰忌、老陽子。六子，周大夫，及庾過，皆甘悼公之黨。傳言周衰，原、甘二族所以遂微。 
　　季平子立而不禮于南蒯。蒯，南遺之子，季氏費邑宰。
　　○蒯，苦怪反。費，音秘。南蒯謂子仲：子仲，公子憖。「吾出季氏，而歸其室于公，室，季氏家財。子更其位，更，代也。
　　○更音庚，注同。我以費為公臣。」子仲許之。南蒯語叔仲穆子，且告之故。穆子，叔仲帶之子叔仲小也。語以欲出季氏，以不見禮故。
　　○語，魚據反，注同。季悼子之卒也，叔孫昭子以再命為卿。悼子，季武子之子，平子父也。傳言叔孫之見命，乃在平子為卿之前。及平子伐莒，克之，更受三命。十年，平子伐莒，以功加三命。昭子不伐莒，亦以例加為三命。 
　　[疏]「季悼」至「為卿」。
　　○正義曰：悼子之卒不書于經，則是未為卿也。其卒當在武子之前。平子以孫繼祖，武子卒後，即平子立也。傳言悼子卒者，欲見昭子為卿，遠在平子之先。
　　○注「十年」至「三命」。
　　○正義曰：十年平子伐言，名書于經，即平子于時巳為卿矣。《釋例》曰：「魯之叔孫父兄再命而書于經，晉司空亞旅一命而經不書。」推此知諸侯之卿大夫，再命以上皆書于經；自一命以下大夫及士，經皆稱人，名氏不得見也。劉、賈云《春秋》之序，三命以上乃書于經，潁氏以為再命稱人。傳云叔孫昭子「三命逾父兄」，昭公十年，昭子始加三命。先此叔孫皆自見經，知所書皆再命也，是杜檢傳文知再命書名。平子伐莒書名，知其巳再命矣。平子伐莒克之，昭子不伐莒也，昭子無功而「更受三命」，知平子「以功加三命」，昭子「以例加為三命」也。
　　叔仲子欲構二家，欲構，使相憎。謂平子曰：「三命逾父兄，非禮也。」言昭子受三命，自逾其先人。 
　　[疏]注「言昭」至「先人」。
　　○正義曰：《禮記 文王世子》云：「其朝于公內朝」，「庶子治之，雖有三命，不逾父兄。」鄭玄云：「治之，治公族之禮也，唯于內朝則然，其余會聚之事，則與庶姓同。一命齒于鄉里，再命齒于父族，三命不齒。不齒者，不在父兄行列中也。」彼言「三命不逾父兄」者，自謂在公內朝，位在父兄下耳，非謂不得受三命逾父兄也。「叔仲子欲構二家」，因禮有「三命不逾父兄」之法，遂言「昭子受三命，自逾其先人」，以此為非禮也。平子初得其言，不甚曉解，故使昭子令自貶黜。見昭子不服，乃自知其非，故「懼而歸罪于叔仲子」也。昭子無兄，叔仲子引禮法，連言之耳。
　　平子曰：「然。」故使昭子。使昭子自貶黜。昭子曰：「叔孫氏有家禍，殺適立庶，故婼也及此。禍在四年。
　　○適，丁歷反。若因禍以斃之，則聞命矣。言因亂討已，不敢辭。若不廢君命，則固有著矣。」著，位次。昭子朝而命吏曰：「婼將與季氏訟，書辭無頗。」頗，偏也。
　　○頗，普何反。季孫懼，而歸罪于叔仲子。故叔仲小、南蒯、公子憖謀季氏。憖告公，而遂從公如晉。憖，子仲。南蒯懼不克，以費叛如齊。子仲還及衛，聞亂，逃介而先。介，副使也。
　　○介音界。使，所吏反。及郊，聞費叛，遂奔齊。言及郊，解經所以書出。 
　　[疏]注「言及」至「書出」。
　　○正義曰：凡言出奔，皆自內而出。文七年「晉先蔑奔秦」，先在秦地，因即奔秦，故不言出也。歸父還自晉，至笙，遂奔齊。笙在魯之竟外，故不言出也。此言「及郊」，巳入魯竟。傳言「及郊」，解經所以書「出」。
　　南蒯之將叛也，其鄉人或知之，過之而歎，鄉人過蒯而嘆。且言曰：「恤恤乎，湫乎，攸乎。恤恤，憂患。湫，愁隘。攸，懸危之貌。
　　○湫，子小反，徐又在酒反，一音秋。攸如字，徐以帚反。隘，于賣反。懸音玄，本又作縣。 
　　[疏]注「恤恤」至「之貌」。
　　○正義曰：《釋詁》云：「恤，憂也。」故以恤恤為憂患之意也。湫是湫隘，故以湫為愁隘之意也。《詩》云「攸攸旆旌」，故以攸為縣之貌也，言南蒯之心若此。
　　深思而淺謀，邇身而遠志，家臣而君圖。家臣而圖人君之事，故言思深而謀淺，身近而志遠。
　　○思，息嗣反，注同。 
　　[疏]「深思」至「君圖」。
　　○正義曰：「深思而淺謀」，思慮深而知計淺，言其知小而謀大也。「邇身而遠志」，身卑近而志高遠，言其越分以求通也。「家臣而君圖」，為家臣而謀君事，言其非已所當為也。上二句言其心，下一句指其事。為下句而發上句，故注倒言之。
　　有人矣哉！」言今有此人，微以感之。南蒯枚筮之，不指其事，泛卜吉凶。
　　○枚，武回反。泛，芳劍反。 
　　[疏]「南蒯枚筮之」。
　　○正義曰：禮有銜枚，所銜之木大如箸也。今人數物云一枚，兩枚，則枚是籌之名也。《尚書 大禹謨》：舜禪禹，禹讓不受，請帝「枚卜功臣，惟吉之從」。孔安國云：「枚謂歷卜之，而從其吉。」彼謂人下一籌，使歷卜之也。此則不告筮者，以所筮之事，空下一籌，而使之筮，故杜云「不指其事，泛卜吉凶」也。或以為杜云「泛卜吉凶」，謂枚雷總卜。《曲禮》云：「無雷同」，是總眾之辭也。今俗諺云「枚雷」，則其義理或然也。
　　遇《坤》《坤》下《坤》上，《坤》。
　　○坤，苦門反。之《比》。，《坤》下《坎》上，《比》。《坤》六五爻變。
　　○比，毗志反，注同。曰：「黃裳元吉。」《坤》六五爻辭。以為大吉也。示子服惠伯曰：「即欲有事，何如？」惠伯曰：「吾嘗學此矣，忠信之事則可，不然必敗。外彊內溫，忠也。《坎》險故彊，《坤》順故溫。彊而能溫，所以為忠。 
　　[疏]「以為大吉」。
　　○正義曰：筮遇比爻而辭云「黃裳元吉」，南蒯自以為所謀之事必大吉。
　　○注「坎險」至「為忠」。
　　○正義曰：《坎 彖》云「習《坎》重險」，是《坎》為險也。《說卦》云：「《坤》，順也。」六五爻變則上體為《坎》，《坎》有險難，故為剛彊也。《坤》道和順，故為溫柔也。剛彊以御難，柔順以事主，故外彊而能內溫，所以為忠也。
　　和以率貞，信也。水和而土安正。和、正，信之本也。故曰『黃裳元吉』。黃，中之色也。裳，下之飾也。元，善之長也。中不忠，不得其色。言非黃。
　　○長，丁丈反。 
　　[疏]注「水和」至「本也」。
　　○正義曰：《坎》為水，水性和柔。《坤》為土，土性安正。率，循也。貞，正也。用和柔之性，以循安正道。既和且正，信之本，故為信也。
　　○「故曰黃裳元吉」。
　　○正義曰：天下之事，雖則萬端，總之諸法，大歸忠信而已。能忠能信，無施不可。以有忠信，故曰「黃裳元吉」，解此爻辭之意。
　　下不共，不得其飾。不為裳。事不善，不得其極。失中德。 
　　[疏]注「失中德」。
　　○正義曰：極訓為中。不得其忠，言其失中德也。此文以上二句類之，當云「善不極，不得為長」。文不然者，惠伯之語雖反覆相疊，不可字字相對，隨便而言，故與上不類。
　　外內倡和為忠，不相違也。
　　○倡，昌亮反。和，戶臥反。率事以信為共，率猶行也。 
　　[疏]注「率猶行也」。
　　○正義曰：率訓循，循道而行，故率猶行也。
　　供養三德為善，三德，謂正直、剛克、柔克也。
　　○供，九用反。養，余亮反。 
　　[疏]注「三德」至「克也」。
　　○正義曰：《洪范》「三德：一曰正直，二曰剛克，三曰柔克」。孔安國云：正直者，「能正人之曲直」。剛克者，「剛能立事」。柔克者，「和柔能治」。三者皆人之性也。剛則失之于彊，柔則失之于弱，故貴其能剛能柔，謂剛不苛酷，柔不滯溺也。「供養三德為善」者，剛則抑之，柔則進之，以志意供給長養之，使合于中道，各成其德，乃為善也。董遇注本為「共養」，解云：「儘共，所以養成三德也。」
　　非此三者弗當。非忠、信、善不當此卦。
　　○當，如字，注同，或下浪反。 
　　[疏]「黃中」至「弗當」。
　　○正義曰：既言爻為此辭之意，又解此辭所言之義也。五方則為五色，黃是中央之色也。衣裳所以飾身，裳是在下之飾也。元者，始也，首也，于物為初始，于人為頭首，元是諸善之長也。五方之中，猶人之心中，心中不忠則不得其黃之召也。身體之下，猶名位之下，為下不共，則不得其裳之飾也。舉事不善，則不得其善之中，言為事不中，則非善之長也。更覆言忠、共、善三者之義：「外內倡和為忠」，言君在內，臣在外，君倡臣和，不相乖違，是名為忠也。行事以信，無有虛詐，是名為共也。人之為德，有正直、剛柔、供養，此三者之德，使其德無愆，乃名為善也。非此三者，忠也，共也，善也，則于此卦不當也。不當此卦，雖吉不可。
　　且夫《易》，不可以占險，將何事也，且可飾乎？夫《易》，猶此《易》，謂「黃裳元吉」之卦。問其何事，欲令從下之飾。
　　○夫音扶，注同。令，力呈反。 
　　[疏]「且夫」至「未也」。
　　○正義曰：且夫《易》，謂此「黃裳元吉」之《易》也，唯可以占忠信之事，不可以占危險之事也。問南蒯今將欲為何事也，且可飾乎，言此《易》所占，唯且可為在下之飾乎，不可為余事也。中美能黃，忠則黃也。上美為元，善則元也。下美則裳，共則裳也。忠、善、共三者皆成，可如此筮之言吉也。三者猶有所闕，筮雖吉，未可用也。
　　○注「夫易」至「之飾」。
　　○正義曰：惠伯指論此卦而言夫《易》，非是漫言《易》，故知夫《易》猶言此《易》，謂此「黃裳元吉」之《易》卦也。險謂危險，言此卦不可以占危險之事。心疑南蒯事險，故問將何事也，且可為下之飾也，欲令南蒯從下之飾為共。
　　中美能黃，上美為元，下美則裳，參成可筮。參美盡備，吉可如筮。
　　○參，七南反，又音三。猶有闕也，筮雖吉，未也。」有闕，謂不參成。將適費，飲鄉人酒。南蒯自其家遷適費。
　　○飲，于鴆反。鄉人或歌之曰：「我有圃，生之杞乎！言南蒯在費，欲為亂，如杞生于園圃，非宜也。杞，世所謂枸杞也。
　　○圃，布古反。杞音紀。枸音苟，本又作狗。從我者子乎，子，男子之通稱。言從己可不失今之尊。
　　○稱，尺證反。去我者鄙乎，倍其鄰者恥乎！鄰猶親也。
　　○倍音佩。已乎巳乎，非吾黨之士乎！」巳乎巳乎，言自遂不改。 
　　[疏]「鄉人」至「士乎」。
　　○正義曰：鄉人以南蒯季氏家臣，而欲反害季氏，故為歌以感切之也。圃者，所以殖菜蔬也。杞非可食之物，我有圃生之杞，以喻南蒯在費，欲為亂也。若能從我之言，不為亂者，是為子也。子者，男子之美稱，不失尊貴，得為子也。去我而背叛者，鄙賤之行也。倍其鄰近者，恥惡之事也。若巳乎巳乎，自遂其心，不肯改者，則不復是吾黨之士乎！《釋木》云：「杞，枸檵，舍人曰：「枸杞也。」
　　○注「巳乎」至「不改」。
　　○正義曰：杜此解原南蒯之意。蒯君云此事巳乎巳乎，自遂其心，如不肯改，則此南蒯非復是吾黨之士也。服虔云：己乎，決絕之辭，則謂歌者自言己意，可巳乎巳乎，此南蒯今巳非是吾黨之士。
　　平子欲使昭子逐叔仲小。欲以自解說。小聞之，不敢朝。昭子命吏謂小待政于朝，曰：「吾不為怨府。」言不能為季氏逐小，生怨禍之聚。為明年叔弓圍費傳。
　　○為，季，于偽反，下同。 
　　楚子狩于州來，狩，冬獵也。
　　○狩，本亦作守，同，手又反，注同。次于潁尾，潁水之尾在下蔡。使盪侯、潘子、司馬督、囂尹午、陵尹喜帥師圍徐，以懼吳。五子，楚大夫。徐，吳與國，故圍之以逼吳。
　　○潘，普干反。督音篤，本亦作裻。囂，五刁反，徐許驕反。楚子次于乾谿，在譙國城父縣南。以為之援。雨雪，王皮冠，秦復陶，秦所遺羽衣也。
　　○援，于眷反。雨，于付反。王皮冠，一本作楚子皮冠。複音服，一音福。陶，徒刀反。遺，唯季反。 
　　[疏]注「秦所遺羽衣」。
　　○正義曰：文在冠下舄上，知是衣也。目之以秦，明是秦所遺也。冒雪服之，知是毛羽之衣，可以御雨雪也。
　　翠被，以翠羽飾被。
　　○被，普義反，注及下同。豹舄，以豹皮為履。
　　○舄音昔。執鞭以出，執鞭以教令。
　　○鞭，必綿反，注或革旁作更者，五孟反，非也。僕析父從。楚大夫。
　　○析，星歷反，從，才用反。 
　　[疏]「翠被」。
　　○正義曰：《釋鳥》云：「翠，鷸。」樊光云：「青羽，出交州。」李巡曰：「其羽可以飾物。」郭璞曰：「似燕，紺色，生郁林。鄭子臧好鷸冠，以此鳥之羽飾冠。」
　　○「僕析父從」。
　　○正義曰：劉炫以為僕析父從右尹子革夕見于王，為下與革語張本，以規杜。今知不然者，若僕析父共子革二人同時見王，王與之語，則二人並在，子革獨對，傳應云子革對曰，不得直云「對」。故杜以為右尹子革將夕，故下即云「對」，事理分明。劉妄規杜過，非也。


上一篇　下一篇 