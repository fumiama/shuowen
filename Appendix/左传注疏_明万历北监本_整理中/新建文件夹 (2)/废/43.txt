總目 > 儒藏 > 春秋 > 春秋左傳正義 > 春秋左傳正義043
　　○正義曰：昭二十九年傳：「五行之官有木正、火正、金正、水正、土正。」立此五官，各掌其職，封為上公，祀為貴神。謂能其事者，後世祀之。火正之官，居職有功，祀火星之時，以此火正之神配食也。五行之官，每歲五時祀之，謂之五祀。《月令》云：「其神句芒、祝融、后土、蓐收、玄冥。」配五帝而食，其神矣！而火正又「配食于火星」者，以其于火有功，祭火星，又祭之。後稷得配天，又配稷，火正何故不得配帝，又配星也？有天下者，祭百神。天子祭天之時，因祭四方之星，諸侯祭其分野之星。其祭火星，皆以正配食也。火正配火星而食，有此傳文。其金、木、水、土之正，不知配何神而食，經典散亡，不可知也。《周禮》：「司爟掌行火之政令。季春出火，民咸從之。季秋內火，民亦如之。」鄭玄云：「火所以用陶冶，民隨國而為之。」鄭司農云：「以三月本時昏，心星見于辰上，使民出火。九月本黃昏，心星伏在戌上，使民內火。故《春秋傳》曰『以出內火』。」《周禮》所言，皆據夏正。故杜以《周禮》之意，解其心咮為火之由。建辰之月，即《月令》季春之月，日在胃昏七星中。南方七星，有井、鬼、柳、星、張、翼、軫七者，共為朱鳥之宿星，即七星也。咮謂柳也。《春秋緯 文耀鉤》云：「咮謂鳥陽，七星為頸。」宋均注云：「陽猶首也。柳謂之咮，朱，鳥首也。七星為朱鳥頸也。」咮與頸共在于午者，鳥之正宿，口屈在頸，七星與咮，體相接連故也。鶉火星昏，而在南方，于此之時，令民放火。咮星為火之候，故于十二次，咮為鶉火也。建戌之月，即《月令》季秋之月，日在房。東方七宿，角、亢、氐、房、心、尾，箕七者，共為蒼龍之宿。《釋天》云：「大辰，房心尾也，大火謂之大辰。」孫炎曰：「龍星明者，以為時候大火心也。在中最明，故時候主焉。」以是，故此傳心為大火。九月，日體在房，房、心相近，與日俱出俱沒，伏在日下，不得出見，故令民內火，禁放火也。火官合配其人，蓋多不知誰食于心，誰食于咮也。此傳鶉火、大火共為出火之候。《周禮》之注，不言咮者，以咮非內火之候，故唯指大火，以解出內之文，故其言不及咮也。
　　陶唐氏之火正閼伯居商丘，陶唐，堯有天下號。閼伯，高辛氏之子。傳曰「遷閼伯于商丘，主辰」。辰，大火也，今為宋星。然則商丘在宋地。
　　○閼，于葛反。 
　　[疏]注「陶唐」至「宋地」。
　　○正義曰：《史記 五帝本紀》云：「帝堯為陶唐氏。」是堯有天下，以陶唐為代號也。氏猶家也。古言高辛氏，陶唐氏，猶言周家，夏家也。閼伯，高辛氏之子。遷閼伯于商丘，主辰，皆昭元年傳文也。《爾雅》以大火為大辰，是辰為大火也。昭十七年傳云：「宋，大辰之虛。」是大火為宋星也。閼伯已居商丘，祀大火。今大火為宋星，則知宋亦居商丘。以此明之，故云「然則商丘在宋地」也。《釋例》云：「宋、商、商丘，三名一地，梁國雎陽縣也。傳曰：『陶唐氏之火正閼伯居商丘，祀大火。』又曰：「宋，大辰之虛也。』然則商丘在宋，或以為漳水之南，故殷虛為商丘，非也。」是由商丘所在不明，故《釋例》與此注俱以閼伯明之。
　　祀大火，而火紀時焉。謂出、內火時。相土因之，故商主大火。相土，契孫，商之祖也，始代閼伯之後居商丘，祀大火。
　　○相，息亮反，注同。契，息列反。 
　　[疏]「祀大火」至「大火」。
　　○正義曰：祀大火者，閼伯祀此大火之星，居商丘，而祀火星也。相土因之，復主大火，是商丘之地，屬大火也。然則在地之土，各有上天之分。《周禮》：「保章氏以星土辯九州之地所封，封域皆有分星。」鄭玄云：「星土，星所主土也。封，猶界也。大界則曰九州，州中諸國之封域，于星亦有分焉，其書亡矣。今其存可言者，十二次之分也。星紀，吳越也；玄枵，齊也；娵訾，衛也；降婁，晉也；大梁，趙也；實沈，晉也；鶉首，秦也；鶉火，周也；鶉尾，楚也；壽星，鄭也；大火，宋也；析木，燕也。」是言地屬于天，各有其分之事也。鄭唯云「其存可言」，不知存者本是誰說。其見于傳記者，則此云「商主大火」，昭元年傳云「參為晉星」。二十八年傳云「龍，宋、鄭之星」，則蒼龍之方，有宋、鄭之分也。又曰「以害鳥帑，周、楚惡之」，則朱鳥之方，有周、楚之分也。昭七年四月，日食，傳稱「魯、衛惡之，去衛地如魯地」，則春分之日，在魯、衛之分也。又十年傳曰：「今茲歲在顓頊之虛，姜氏、任氏實守其地。」則于時歲星在齊、薛之分也。又三十二年傳曰：「越得歲而吳伐之，凶。」則于時歲星在吳、越之分也。《晉語》云：「實沈之虛，晉人是居。」《周語》云：「歲在鶉火，我有周之分野。」是有分野之言也。天有十二次，地有九州。以此九州，當彼十二次，《周禮》雖云「皆有分星」，不知其分，誰分之也。何必所分能當天地。星紀在于東北，吳、越實在東南。魯、衛東方諸侯，遙屬戌亥之次。又三家分晉，方始有趙，而韓、魏無分，趙獨有之。《漢書 地理志》：「分郡國以配諸次。」其地分或多或少，鶉首極多，鶉火甚狹。徒以相傳為說，其源不可得而聞之。于其分野，或有妖祥，而為占者，多得其效。蓋古之聖哲，有以度知，非後人所能測也。
　　○注「相土」至「大火」。
　　○正義曰：《殷本紀》：「契生昭明，昭明生相土。」相土是契孫也。《本紀》云：「帝舜封契于商。」鄭玄云：「商國在大華之陽。」皇甫謐云「今上洛商縣」是也。如鄭玄意，契居上洛之商，至相土而遷于宋之商。及湯有天下，遠取契所封商，以為一代大號。服虔云：「相土居商丘，故湯以為天下號。」王肅《書序》注云：「契孫相土居商丘，故湯以為國號。」案《詩》述後稷云：「即有邰家室。」述契云：「天命玄鳥，降而生商。」即稷封邰而契封商也。若契之居商，即是商丘，則契已居之，不得云相土因閼伯也。若別有商地，則湯之為商，不是因相土矣。且經、傳言商，未有稱商丘者。《釋例》云：「宋之先，契佐唐、虞，封于商。武王封微子啟為宋公，都商丘。」是同鄭玄說也。傳言「商主大火」，商謂宋也。宋主大火耳，成湯不主火也。宋是商後，謂宋為昭商。昭八年傳曰「自根牟至子商衛」，是名宋為商之驗，《釋例》曰「商、宋一地」，謂此商也。相土，商之祖者，是湯之祖，亦宋之祖也。堯封閼伯于商丘，比及相土，應歷數出，故云「代閼伯之後居商丘，祀大火」也。
　　商人閱其禍敗之釁，必始于火，是以日知其有天道也。」閱猶數也。商人數所更歷，恆多火災。宋是殷商之後，故知天道之災必火。
　　○釁，許靳反。數，所主反，下同。更音庚。 
　　[疏]「商人」至「道也」。
　　○正義曰：閱猶數也。釁謂間隙也。商人，謂殷商之人。為王之時，數其禍敗之釁隙，必始于火，言其政教有失，將欲致禍。既開禍敗之釁，必有火災應之也。今宋是商後，亦如商世，欲有禍敗，必初始于火。是以言「日知其有天道也」。然殷商不居商丘，必有火者，以商是相土子孫，相土居商丘，祀火之故。故火之為災，連及殷商之世也。傳唯言此而已，亦不知爾時宋有何失而致此災。
　　公曰：「可必乎？」對曰：「在道。國亂無象，不可知也。」言國無道，則災變亦殊，故不可必知。 
　　[疏]「公曰」至「知也」。
　　○正義曰：公曰此事「可必乎」？但有愆失，必致火乎？對曰：在其君之所行道耳。若時政小失，天未棄之，或下災異，冀其覺悟，或可常有火災也。若國家昏亂，無復常象，不可知也。象謂妖祥有所象似，以戒人也。國若無道，災變亦殊。既無所象，故不可必知也。
　　夏，季武子如晉，報宣子之聘也。宣子聘在八年。 
　　穆姜薨于東宮。太子宮也。穆姜淫僑如，欲廢成公，故徙居東宮。事在成十六年。始往而筮之，遇艮之八，艮下艮上，艮。《周禮》：「大卜掌《三易》。」然則雜用《連山》、《歸藏》、《周易》。二《易》皆以七八為占。故言遇艮之八。
　　○艮，古根反。 
　　[疏]注「艮下」至「之八」。
　　○正義曰：《周禮》：「大卜掌《三易》之法：一曰《連山》，二曰《歸藏》，三曰《周易》。」鄭玄云：「易者，揲蓍變易之數，可占者也。名曰《連山》，似山之出內云氣也。《歸藏》者，萬物莫不歸而藏于其中也。」《洪范》言卜筮之法，「三人占，則從二人之言」。孔安國云：「夏、殷、周卜筮各異，三法並卜，從二人之言。」是言筮用《三易》之事也。大卜，周官，而職掌《三易》。然則周世之卜，雜用《連山》、《歸藏》、《周易》也。《周易》之爻，唯有九六。此筮乃言遇艮之八，二《易》皆以七八為占。故此筮遇八，謂艮之第二爻不變者，是八也。揲蓍求爻，《系辭》有法。其揲所得，有七八九六。說者謂七為少陽，八為少陰，其爻不變也。九為老陽，六為老陰，其爻皆變也。《周易》以變為占，占九六之爻，傳之諸筮，皆是占變爻也。其《連山》、《歸藏》以不變為占，占七八之爻。二《易》並亡，不知實然以否。世有《歸藏易》者，偽妄之書，非殷《易》也。假令二《易》俱占七八，亦不知此筮為用《連山》，為用《歸藏》。所云「遇艮之八」，不知意何所道。以為先代之《易》，其言亦無所據，賈、鄭先儒相傳云耳。先儒為此意者，此言「遇艮之八」，下文穆姜云「是于《周易》」；《晉語》公子重耳筮得「貞、屯、悔、豫」，皆八，其下司空季子云「是在《周易》」，並于遇八之下，別言《周易》。知此遇八，非《周易》也。
　　史曰：「是謂艮之隨，震下兌上，隨。史疑古《易》遇八為不利，故更以《周易》占，變爻，得隨卦而論之。 
　　[疏]注「震下」至「論之」。
　　○正義曰：震為雷，兌為澤。《象》曰：「澤中有雷，隨。」鄭玄云：「震，動也。兌，說也。內動之以德，外說之以言，則天下之民慕其行而隨從之，故謂之隨也。」史疑古《易》遇八者為不利，故更以《周易》占變，變其爻，乃得隨卦而論之，所以說姜意也。
　　隨，其出也。史謂隨非閉固之卦。君必速出。」姜曰：「亡！亡，猶無也。
　　○亡如字，讀者或音無。是于《周易》曰：『隨，元、亨、利、貞，無咎。』《易》筮皆以變者占，遇一爻變義異，則論彖，故姜亦以彖為占也。史據《周易》，故指言《周易》以折之。
　　○亨，許庚反，下同。彖，吐亂反。折，之設反。 
　　[疏]注「易筮」至「折之」。
　　○正義曰：《易》筮皆以變者為占，傳之諸筮皆是也。若一爻獨變，則得指論此爻。遇一爻變，以上或二爻、三爻皆變，則每爻義異，不知所從，則當總論彖辭，故姜亦以彖為占。此「元、亨、利、貞、無咎」，是隨卦之彖辭也。史言「是謂艮之隨」者，據《周易》而言，故姜亦指言《周易》以折之也。《周易》卦下之辭，謂之為彖。彖者，統論一卦之體，明其所由之主。《隨 彖》云「元、亨、利、貞、無咎」者，元，長也。長亦大也；亨，通也；貞，正也。隨卦，震下兌上，以剛下柔動而適說，故物皆隨之，而不能大通于事，逆于時也。相隨而不為利正，共適邪淫，則災之道也。必有此「元、亨、利、貞」四德，乃得無咎過耳。無此四德，則不免于咎。
　　元，體之長也。亨，嘉之會也。利，義之和也。貞，事之干也。體仁足以長人，嘉德足以合禮，利物足以和義，貞固足以干事。然，故不可誣也，是以雖隨無咎。言不誣四德，乃遇隨無咎。明無四德者，則為淫而相隨，非吉事。
　　○長，丁丈反，下同。「嘉德」，《易》作「嘉會」。 
　　[疏]注「言不」至「吉事」。
　　○正義曰：不誣四德者，四德實有于身，不可誣罔，以無為有也。如是乃遇隨卦，可得身無咎耳。明其無此四德，而遇隨卦者，乃是淫而相隨，非是善事，故得隨必有咎也。穆姜自以身無四德，遇隨為惡。其意謂隨為惡卦，故云「雖隨無咎」。
　　今我婦人，而與于亂，固在下位，婦人卑于丈夫。
　　○與音預。而有不仁，不可謂元；不靖國家，不可謂亨；作而害身，不可謂利；棄位而姣，姣，淫之別名。
　　○姣，戶交反，注同，徐又如字，服氏同，嵇叔夜音效。 
　　[疏]「淫姣淫之別名」。
　　○正義曰：服虔讀「姣」為放效之「效」。言效小人為淫。淫自出于心，非效人也。今時俗語謂淫為姣，故以姣為淫之別名。
　　不可謂貞。有四德者，隨而無咎。我皆無之，豈隨也哉？我則取惡，能無咎乎？必死于此，弗得出矣！」傳言穆姜辯而不德。 
　　[疏]「元體」至「出矣」。
　　○正義曰：自「干事」以上，與《周易 文言》正同。彼云「元者善之長」，此云「體之長」；彼云「嘉會足以合禮」，此云「嘉德」，唯二字異耳，其意亦不異也。元者，始也，長也。物得其始，為眾善之長。于人則謂首為元。元是體之長。以善為體，知亦善之長也。亨，通也。嘉，善也。物無不通，則為眾善之會，故通者，善之會也。物得裁成，乃名為義。義理和協，乃得其利。故利者，義之和也。貞，正也。物得其正，乃成干用，故正者，事之干也。體仁，以仁為體也。君子體是仁人，堪得與人為長，體仁足以長人也。身有美德，動與禮合，嘉德足以合禮也。以已利物，義事和協，利物足以和義也。正而牢固，事得干濟，身固足以干事也。此四德者在身，必然固不可誣罔也，是以雖得隨卦，而其身無咎。今我婦人也，而與于僑如之亂，婦人卑于男子，固在下位，而有不仁之行，不可謂之元也。不安靖國家，欲除去季孟不可謂之亨也。作為亂事，而自害其身，使放于東宮，不可謂之利也。棄夫人之德位，而與僑如淫姣，不可謂之貞也。有此「，其身能無咎乎？必死于此宮，不能出矣。
　　秦景公使士雃乞師于楚，將以伐晉，楚子許之。子囊曰：「不可。當今吾不能與晉爭。晉君類能而使之，隨所能。
　　○雃，苦田反。舉不失選，得所選。
　　○選，息戀反，注同。官不易方。方猶宜也。其卿讓于善，讓勝已者。其大夫不失守，各任其職。其士競于教，奉上命。其庶人力于農穡，種曰農，收曰穡。 
　　[疏]注「種曰農，收曰穡」。
　　○正義曰：農是力田之名。《詩》毛傳云：「種之曰稼，斂之曰穡。」稼者，言如嫁女之有所生也。穡，愛也，言愛惜而收斂之也。此文穡無所對，故以農為種名。其實農是營田之名，種曰稼也。
　　商工皂隸，不知遷業。四民不雜。 
　　[疏]注「四民不雜」。
　　○正義曰：《齊語》：「四民者，士、農、工、商。」此傳言其士競于教，是說士也；庶人力于農穡，是說農也。士農已訖，唯有士商在耳。故以皂隸賤官足成其句。杜言「四民不雜」，通上士庶為四，非以皂隸工商為四也。
　　韓厥老矣，知罃稟焉以為政。代將中軍。范匄少于中行偃而上之，使佐中軍。使匄佐中軍，偃將上軍。
　　○少，詩照反，下同。中行，戶郎反。韓起少于欒黶，而欒黶、士魴上之，使佐上軍。黶、魴讓起，起佐上軍。黶將下軍，魴佐之。
　　○黶，于斬反。魏絳多功，以趙武為賢而為之佐。武，新軍將。將，子匠反。君明臣忠，上讓下競。尊官相讓，勞職力競。當是時也，晉不可敵，事之而後可。君其圖之！」王曰：「吾既許之矣，雖不及晉，必將出師。」秋，楚子師于武城，以為秦援。秦人侵晉。晉飢，弗能報也。為十年晉伐秦傳。
　　○飢音飢，又音幾。 
　　冬，十月，諸侯伐鄭。鄭從楚也。庚午，季武子、齊崔杼、宋皇鄖從荀罃、士匄門于鄟門。鄭城門也。三國從中軍。
　　○鄟音專，本亦作專。衛北宮括、曹人、邾人從荀偃、韓起門于師之梁。師之梁，亦鄭城門。三國從上軍。滕人、薛人從欒黶、士魴門于北門。二國從下軍。杞人、郳人從趙武、魏絳斬行栗。二國從新軍。行栗，表道樹。
　　○行栗，如字。行，道也。 
　　[疏]「斬行栗」。
　　○正義曰：行，道也。謂之行栗，必是道上之栗。《周語》云：「列樹以表道。」知此行栗是表道之樹。
　　甲戌，師于泛，眾軍還聚泛，汜，鄭地，東汜。
　　○汜音凡。令于諸侯曰：「修器備，兵器戰備。盛餱糧餱，乾食。
　　○盛音成。餱音侯。歸老幼，示將久師。居疾于虎牢，諸侯已取鄭虎牢，故使諸軍疾病息其中。肆眚圍鄭。」肆，緩也。眚，過也。不書圍鄭，逆服不成圍。
　　○眚，生領反，徐所幸反。 
　　[疏]注「肆緩」至「成圍」。
　　○正義曰：肆訓為緩，緩從罪人，謂放赦之也。將求民力，開恩赦罪，赦諸侯之軍內犯法者，服虔以為放鄭囚。案傳未與鄭戰，無囚可放。設使有囚可放，鄭人以戰而獲，非有所犯，不得謂之「肆眚」也。不書圍鄭者，此肆眚圍鄭，是號令之辭耳。鄭人聞而逆服，不成圍故也。
　　鄭人恐，乃行成。與晉成也。
　　○恐，丘勇反。中行獻子曰：「遂圍之，以待楚人之救也，而與之戰。不然，無成。」獻子，荀偃也。恐楚救鄭，鄭復屬之。
　　○複，扶又反。知武子曰：「許之盟而還師，以敝楚人。敝，罷也。
　　○罷音皮。吾三分四軍，分四軍為三部。 
　　[疏]注「分四軍為三部」。
　　○正義曰：賈逵以為三分四軍為十二部，鄭眾以為分四軍為三部。杜以分為十二，則一部人少，不足亢敵，故從鄭說，分四軍為三部。晉各一動而楚三來，欲罷楚，使不能也。
　　與諸侯之銳，以逆來者，來者，楚也。于我未病，楚不能矣。晉各一動而楚三來，故曰「不能」。猶愈于戰，勝聚戰。暴骨以逞，不可以爭。言爭當以謀，不可以暴骨。
　　○暴，蒲卜反，注同。徐扶沃反。爭，爭斗之爭，注同，又如字。大勞未艾，君子勞心，小人勞力，先王之制也。」艾，息也。言當從勞心之勞。
　　○艾，魚廢反，又五蓋反，注同。諸侯皆不欲戰，乃許鄭成。十一月，己亥，同盟于戲，鄭服也。鄭服、故言同盟。將盟，鄭六卿公子騑、子駟。公子發、子國。公子嘉、子孔。公孫輒、子耳。公孫蠆、子蟜。
　　○蠆，敕邁反。公孫舍之子展。及其大夫、門子，皆從鄭伯。門子，卿之適子。
　　○從，才用反。適，丁歷反。 
　　[疏]注「門子卿之適子」。
　　○正義曰：《周禮 小宗伯》：「掌三族之別，以辯親疏。其正室皆謂之門子。」鄭玄云：「正室，適子也。將代父當門者也。」是卿之適子為門子也。
　　晉士莊子為載書，莊子，士弱。載書，盟書。曰：「自今日既盟之後，鄭國而不唯晉命是聽，而或有異志者，有如此盟。」如違盟之罰。公子騑趨進，曰：「天禍鄭國，使介居二大國之閒。介猶聞也。
　　○介音界，注同。猶閒，音間廁之間，又如字。大國不加德音，而亂以要之，謂以兵亂之力強要鄭。
　　○要，一遙反，注「強要」，下「要人」、「要盟」皆同。強，其丈反。使其鬼神不獲歆其禋祀，其民人不獲享其土利，夫婦辛苦墊隘，無所厎告。墊隘，猶委頓。底，至也。
　　○歆，許今反。墊，丁念反。隘，于懈反。底音旨。自今日既盟之後，鄭國而不唯有禮與彊可以庇民者是從，而敢有異志者，亦如之！」亦如此盟。
　　○庇，必利反。荀偃曰：「改載書！」子駟亦以所言載于策，故欲改之。公孫舍之曰：「昭大神要言焉，要誓以告神。若可改也，大國亦可叛也。」知武子謂獻子曰：「我實不德，而要人以盟，豈禮也哉？非禮，何以主盟？姑盟而退，修德息師而來，終必獲鄭，何必今日？我之不德，民將棄我，豈唯鄭？若能休和，遠人將至，何恃于鄭？」乃盟而還。遂兩用載書。
　　○休，許虯反。 
　　晉人不得志于鄭，以諸侯復伐之。十二月，癸亥，門其三門。三門，鄟門、師之梁、北門也。癸亥，月五日。晉果三分其軍，各攻一門。
　　○複，扶又反。閏月，戊寅，濟于陰阪，侵鄭，以《長歷》參校上下，此年不得有閏月戊寅。戊寅是十二月二十日。疑「閏月」當為「門五日」。「五」字上與「門」合為「閏」，則後學者，自然轉「日」為「月」。晉人三番四軍，更攻鄭門，門各五日，晉各一攻，鄭三受敵，欲以苦之。癸亥去戊寅十六日，以癸亥始攻，攻輒五日，凡十五日，鄭故不服而去。明日戊寅，濟于陰阪，復侵鄭外邑。陰阪，洧津。
　　○閏月，依注讀為「門五日」。阪音反，又扶板反。番，芳元反。更音庚。複，扶又反。洧，于軌反。 
　　[疏]注「以長」至「洧津」。
　　○正義曰：杜以《長歷》推之，此年無閏，故知此「閏」字當為「門五」，又「月」當為「日」也。晉人分四軍為三番，以二番為待楚之備，一番以攻鄭之門。一番一門，以癸亥初攻，每門五日，積十五日，欲以苦鄭而來楚也。楚不敢來，鄭猶不服。至明日戊寅，濟于陰阪，復侵鄭外邑，而後歸也。鄭都洧水之旁，故知陰阪，洧津也。衛氏難云：「案昭二十年朔旦冬至，其年云『閏月，戊辰，殺宣姜』，又二十二年云『閏月，取前城』，並不應有閏。而傳稱閏，是史之錯失，不必皆在應閏之限。杜豈得云『此年不得有閏』，而改為『門五日』也？若然，閏月殺宣姜，閏月取前城，皆為『門五日』乎？」秦氏釋云：「以傳云『三分四軍』，又云『十二月癸亥，門其三門』，既言三分，則三番攻門，計癸亥至戊寅十六日，番別攻門五日，三五十五日。明日戊寅，濟于陰阪，上下符合。故杜為此解。」蘇氏又云：「案《長歷》襄十年十一月丁未是二十四日，十一年四月己亥是十九日。據丁未至己亥一百七十三日。計十年十一月之後，十一年四月之前，除兩個殘月，唯置四個整月。用日不盡，尚余二十九日。故杜為《長歷》于十年十一月後置閏。既十年有閏，明九年無閏也。」
　　次于陰口而還。陰口，鄭地名。子孔曰：「晉師可擊也，師老而勞，且有歸志，必大克之。」子展曰：「不可。」傳言子展能守信。 
　　公送晉侯。晉侯以公宴于河上，問公年。季武子對曰：「會于沙隨之歲，寡君以生。」沙隨在成十六年。晉侯曰：「十二年矣，是謂一終，一星終也。歲星十二歲而一周天。 
　　[疏]注「歲星」至「周天」。
　　○正義曰：直言「一星終」，知是歲星者，以古今歷書推步五星，金、水曰行一度；土三百七十七日，行星十二度；火七百八十日，行星四百一十五度。四者皆不得十二年而一終。唯木三百九十八日，行星三十三度，十二年而彊一周。舉其大數，十二年而一終，故知是歲星。
　　國君十五而生子，冠而生子，禮也。冠，成人之服，故必冠而後生子。
　　○冠，古亂反。注、下皆同。君可以冠矣。大夫盍為冠具？」武子對曰：「君冠，必以祼享之禮行之，祼謂灌鬯酒也。享，祭先君也。
　　○盍，戶臘反。祼，古亂反。灌，古亂反。 
　　[疏]注「祼謂」至「祭先君也」。
　　○正義曰：《周禮 大宗伯》：「以肆獻祼享先王。」《郁人》：「凡祭祀之祼事，和郁鬯以實彝而陳之。」鄭玄云：「郁，郁金，香草也。鬯釀秬為酒，芬香條暢于上下也。築郁金煮之，以和鬯酒。」《郊特牲》云：「灌用鬯臭。」鄭玄云：「灌謂以圭瓚酌鬯，始獻神也。」然則祼即灌也，故云「祼謂灌鬯酒也」。祼是祭初之禮，故舉之以表祭也。《周禮》「祭人鬼曰享」，故云「享，祭先君也」。劉炫云：「冠是大禮，當遍告群廟。」
　　以金石之樂節之，以鍾磬為舉動之節。以先君之祧處之。諸侯以始祖之廟為祧。
　　○祧，他彫反。 
　　[疏]「君冠」至「處之」。
　　○正義曰：冠是嘉禮之大者，當祭以告神，故有祼享之禮，以祭祀也。國君無故不徹縣，故有金石之樂，行冠禮之時，為舉動之節也。冠必在廟，故先君之祧處之也。既行祼享，祭必有樂。所言金石節之，謂冠時之樂，非祭祀之樂也。諸侯之冠禮亡，唯有《士冠禮》在耳。其禮亦行事于廟，而不為祭祀。士無樂可設，而唯處祧同耳。士冠必三加：始加緇布冠，次加皮弁，次加爵弁。公則四，《大戴禮 公冠篇》于士三冠后，更加玄冕是也。案此傳文，則諸侯十二加冠也。文王十三生伯邑考，則十二加冠，親迎于渭，用天子禮。則天子十二冠也。《晉語》柯陵會，趙武冠見范文子，冠時年十六七，則大夫十六冠也。士庶則二十而冠，故《曲禮》云「二十曰弱冠」是也。
　　○注「諸侯」至「為祧」。
　　○正義曰：《祭法》云：「遠廟為祧。」天子有二祧。」鄭玄云：「祧之言超也，超，上去意也。諸侯無祧。」《聘禮》云：「不腆先君之祧。」是謂始祖廟也。《聘禮》注云：「天子七廟，文、武為祧。」諸侯五廟。則祧始祖也，是亦廟也。言祧者，祧尊而廟親，待賓客者上尊者。然則彼以始祖之尊，故特言祧耳。昭元年傳云「敢愛豐氏之祧」。大夫之廟，亦以祧言之，是尊之意也。不待至魯而假于衛者，及諸侯賓客未散故也。
　　今寡君在行，未可具也。請及兄弟之國而假備焉。』晉侯曰：「諾。」公還，及衛，冠于成公之廟。成公，今衛獻公之曾祖。從衛所處。 
　　[疏]注「成公」至「所處」。
　　○正義曰：成公是獻公曾祖，《衛世家》文也。服虔以成公是衛之曾祖，即云「祧謂曾祖之廟」也。曾祖之廟，何以獨有祧名？《王制》：「大夫三廟，一昭一穆，與太祖之廟為三。」鄭之豐氏，豈得立曾祖之廟乎？而亦謂之祧也。杜言「從衛所處」，意在排舊說也。以晉悼欲速，故寄衛廟而假鍾磬。其祼享之禮，歸魯乃祭耳。
　　假鍾磬焉，禮也。 
　　楚子伐鄭。與晉成故。子駟將及楚平，子孔、子蟜曰：「與大國盟，口血未乾而背之，可乎？」子駟、子展曰：「吾盟固云『唯彊是從』。今楚師至，晉不我救，則楚彊矣。盟誓之言，豈敢背之？且要盟無質，神弗臨也。質，主也。 
　　[疏]注「質，主也」。
　　○正義曰：質之為主，以意言耳，無正訓也。晉云「唯晉命是聽」，鄭云「唯彊是從」，二辭俱以告神，是其無定主也。服虔云：「質，誠也。」無忠誠之信，故神弗臨也。
　　所臨唯信。信者，言之瑞也，瑞，符也。善之主也，是故臨之。神臨之。明神不蠲要盟，蠲，潔也。背之可也。」乃及楚平。公罷戎入盟，同盟于中分。中分，鄭城中里名。罷戎，楚大夫。
　　○罷音皮，徐音彼。中分，並如字，徐音丁仲反。 
　　[疏]注「中分，鄭城中里名」。
　　○正義曰：言入盟，是入城盟也。入城而言盟地，知是城內里名。
　　楚莊夫人卒，共王母。王未能定鄭而歸。 
　　晉侯歸，謀所以息民。魏絳請施舍，施恩惠，舍勞役。輸積聚以貸。輸，盡也。
　　○積，子賜反，下同。聚，才住反。貸，他代反。自公以下，苟有積者，盡出之。國無滯積，散在民。亦無困人。不匱乏。公無禁利，與民共。亦無貪民。禮讓行。祈以幣更，不用牲。賓以特牲。務崇省。
　　○省，所景反。器用不作，因仍舊。車服從給。足給事也。行之期年，國乃有節。三駕而楚不能與爭。三駕，三興師，謂十年師于牛首，十一年師于向，其秋觀兵于鄭東門。自是鄭遂服。
　　○期音基，本亦作期。向，舒亮反。 



卷三十一 襄十年，盡十二年 

　卷三十一 襄十年，盡十二年 
　　【經】十年，春，公會晉侯、宋公、衛侯、曹伯、莒子、邾子、滕子、薛伯、杞伯、小邾子、齊世子光會吳于柤。（吳子在柤，晉以諸侯往會之，故曰「會吳」。吳不稱子，從所稱也。柤，楚地。
　　○柤，莊加反。） 
　　[疏]注「吳子」至「楚地」。正義曰：成十五年，諸侯大夫會吳于鍾離；五年，魯、衛會吳于善道，皆大夫來也。此傳云「會吳子壽夢」，則吳子自來也。五年戚之會，吳序鄫上。此殊吳者，亦如鍾離、善道，晉以諸侯往彼會之，故曰「會吳」也。哀十三年，公會晉侯及吳子于黃池，彼稱吳子，此不稱子者，從其所稱也。蘇氏云：「謂諸侯直稱之曰吳。」故從諸侯之所稱也。至于黃池之會，自去其僣號而稱子，以告令諸侯，故諸侯亦從而稱之也。劉炫云：「從所稱者，諸侯盟會，會則必自言其爵，盟則自言其名。」故盟得以名告神，會得以爵書策。吳是東夷之君，未閒諸夏之禮。于此自稱為吳，不知以爵告眾，故從所稱書吳也。故《釋例》云：「吳晚通上國，故其君臣朝會，不同于例，亦猶楚之初始。」是言吳未知稱爵也。
　　夏，五月，甲午，遂滅偪陽。偪陽，妘姓國，今彭城傳陽縣也。因柤會而滅之，故曰遂。
　　○偪，徐甫目反，又彼力反，本或作逼。妘音云。 
　　[疏]注「逼陽」至「曰遂」。
　　○正義曰：逼陽，妘姓，傳文也。《鄭語》云：「妘姓，鄢、鄶、路、逼陽也。」遂者，因上事生下事之辭。此因柤會而遂滅偪陽，雖復隔以日月，文猶系于會柤。因會柤而始謀滅之，故言遂也。
　　公至自會。無傳。 
　　楚公子貞、鄭公孫輒帥師伐宋。 
　　晉師伐秦。荀罃不書，不親兵也。 
　　[疏]注「荀罃」至「兵也」。
　　○正義曰：傳稱荀罃伐秦，而經不書罃，知罃不親兵，以師告也。
　　秋，莒人伐我東鄙。 
　　公會晉侯、宋公、衛侯、曹伯、莒子、邾子、齊世子光、滕子、薛伯、杞伯、小邾子伐鄭。齊世子光先至于師，為盟主所尊，故在滕上。 
　　[疏]注「齊世」至「滕上」。
　　○正義曰：《周禮 典命》：「諸侯之適子，誓于天子，攝其君，則下其君之禮一等。未誓，則以皮帛繼子男。」鄭玄云：「誓猶命也。言誓者，明天子既命，以為之嗣」也。十九年傳云：「光之立也，列于諸侯矣。」則光是未誓者也，法當繼于子男之下。柤之會，列于小邾之下，是其正也。于此伐也，傳稱「崔杼使大子光先至于師，故長于滕」。晉悼以齊是大國，光復先至，心善其共，遂進其班。為盟主所尊，故在滕上。言其非正法也。
　　冬，盜殺鄭公子騑、公子發、公孫輒。非國討，當兩稱名氏。殺者非卿，故稱盜。以盜為文，故不得言其大夫。 
　　[疏]注「非國」至「大夫」。
　　○正義曰：若國家討而殺之，則舉國名。言殺其大夫。若非國討，兩下相殺，則兩書名氏。王札子殺召伯、毛伯是也。此非國討，亦當兩書名氏。但殺之者，尉止、司臣之徒，皆非卿也。非卿，則名氏不合見經，故稱之為盜。凡言其者，是其所有也。君是臣之君，故書弒其君。臣是君之臣，故書殺其大夫。盜者，寇賊之名，賤之不系于國。被殺者，非盜之所有。既以盜為文，故不得言其大夫，若如他物殺之。然哀四年「盜殺蔡侯申」，注云：「賤者，故稱盜。不言弒其君，賤盜也。」文十六年《公羊傳》曰：「大夫弒君稱名氏，賤者窮諸人。大夫相殺稱人，賤者窮諸盜。」其義雖不可通于《左氏》，其言賤盜之意則同。
　　戍鄭虎牢。伐鄭諸侯，各受晉命戍虎牢。不復為告命，故獨書魯戍而不敘諸侯。
　　○複，扶又反。 
　　楚公子貞帥師救鄭。
　　○公至自伐鄭。無傳。 
　　【傳】十年，春，會于柤，會吳子壽夢也。（壽夢，吳子乘。
　　○夢，莫公反。） 
　　[疏]注「壽夢，吳子乘」。
　　○正義曰：十二年「吳子乘卒」是也。服虔云：「壽夢，發聲。吳蠻夷言，多發聲，數語共成一言。壽夢，一言也。經言乘，傳言壽夢，欲使學者知之也。」然壽夢與乘，聲小相涉。服以經、傳之異，即欲使同之。然則余祭、戴吳，豈復同聲也？當是名字之異，故未言之。
　　三月，癸丑，齊高厚相大子光，以先會諸侯于鍾離，不敬。吳子未至，光從東道與東諸侯會遇，非本期地，故不書會。高厚，高固子也。癸丑，月二十六日。
　　○相，息亮反，下同。 
　　[疏]注「吳子」至「六日」。
　　○正義曰：言先會諸侯，則是會期未到，故知吳子未至而諸侯自會也。柤與鍾離相近，地在宋之東南，知光從東道與東方諸侯遇，蓋邾、莒、滕、薛之徒，自相會遇也。本非期會之地，會亦不以告魯，故不書也。如杜此注，則吳子未至，亦未赴于柤。而上注云：「吳子在柤，諸侯往會之」者，吳子元遣告晉，言己至柤而已，非晉侯自期于柤，召吳子使赴也。戚之會，則吳子在善道，召使赴戚，故與諸國同序于列也。杜明言癸丑是三月二十六日。下四月戊午云「月一日」，五月庚寅云「月四日」，甲午云「月八日」。所以明言日者，欲證前九年「閏月」為「門五日」。于上下日月相當，故杜備言其日也。劉炫曰：「杜言癸丑二十六日者，見與下四月一日會相近，知非二會也。」
　　士莊子曰：「高子相大子以會諸侯，將社稷是衛，而皆不敬，厚與光俱不敬。棄社稷也。其將不免乎！」為十九年齊殺高厚、二十五年弒其君光傳。 
　　夏，四月，戊午，會于柤。經書春，書始行也。戊午，月一日。 
　　[疏]注「經書春，書始行」。
　　○正義曰：傳言夏會而經書春，知經書始行，傳言會日也。諸赴盟會者，初去告行而已。盟會必行還乃書，何則？初去之時，未知所會幾國，豈得即書會也？明其皆是行還告廟，乃書之耳。但所書者，或追記發國之初，或即書所會之日。此會柤，以其經、傳不同，乃知春行、夏會。其余傳無會日，亦應有如此者。如此之類，是追記初行也。二十年六月庚申，公會晉侯云云于澶淵，成五年十二月巳丑，公會晉侯云云于蟲牢，如此之類，是即書會日也。此蓋舊無定法，史官不同，故立文異耳。
　　晉荀偃、士匄請伐偪陽，而封宋向戌焉。以宋常事晉，而向戌有賢行，故欲封之為附庸。
　　○行，下孟反。荀罃曰：「城小而固，勝之不武，弗勝為笑。」固請。丙寅，圍之，弗克。丙寅，四月九日。孟氏之臣秦堇父輦重如役。堇父，孟獻子家臣。步挽重車以從師。
　　○堇，徐音謹。挽音晚。 
　　[疏]「輦重如役」。
　　○正義曰：重者，車名也。載物必重，謂之重。人挽以行，謂之輦。軍行以載器物，止則以為藩營。此人挽此重車，以從役也。宣十二年解巳具之。
　　逼陽人啟門，諸侯之士門焉。見門開，故攻之。縣門發，郰人紇抉之，以出門者。門者，諸侯之士在門內者也。紇，郰邑大夫，仲尼父叔梁紇也。郰邑，魯縣東南莝城是也。言紇多力，抉舉縣門，出在內者。
　　○縣音玄，注及下同。郰，側留反。紇，恨發反。抉，鳥穴反，徐又古穴反。出，如字，一音屈遂反。 
　　[疏]「縣門」至「門者」。
　　○正義曰：縣門者，編版廣長如門，施關機以縣門上，有寇則發機而下之。諸侯之士，攻逼陽之門，巳有入者，縣門乃發，郰人紇抉而舉之，以出門者。門者，謂攻門者也。紇為郰邑大夫，公邑大夫，皆以邑名冠之，呼為某人。孔子之父名紇，字叔梁。古人名字並言者，皆先字而後名。故《史記 孔子世家》稱為「叔梁紇」也。服虔云：「抉，撅也。謂以木撅抉縣門使舉，令下容人出也。門者下屬為句。」
　　狄虒彌建大車之輪，而蒙之以甲，以為櫓。狄虒彌，魯人也。蒙，覆也。櫓，大楯。
　　○虒音斯。彌，徐音彌，一音武脾反。櫓音魯。楯，常尹反，又音尹。左執之，右拔戟，以成一隊。百人為隊。
　　○隊，徒對反，徐徒猥反。 
　　[疏]「狄虒」至「一隊」。
　　○正義曰：鄭玄云：「大車，平地載任之車也。」《考工記》：「車人為車，柯長三尺。」大車轂長半柯，輪崇三柯。是輪高九尺，其車罔圓周二丈七尺。建，立也。立此大車之輪，而覆之以甲，以為櫓也。《考工記》：「殳長尋有四尺，車戟常，崇于殳四尺。」八尺曰尋，倍尋曰常，則戟長一丈六尺也。隊是行列之名。百人為隊，相傳為然。成一隊者，言其當百人也。
　　孟獻子曰：「《詩》所謂『有力如虎』者也。《詩 邶風》也。
　　○邶音佩。主人縣布，堇父登之，及堞而絕之，逼陽人縣布，以試外勇者。
　　○堞音牒，徐養涉反。隊，則又縣之，蘇而復上者三，主人辭焉，乃退。主人嘉其勇，故辭謝不復縣布。
　　○隊，直類反。複，扶又反，注同。上，時掌反。三，息暫反，又如字。 
　　[疏]「蘇而復上」。
　　○正義曰：宣八年傳曰：「晉人獲秦諜，殺諸絳市，六日而蘇。」則蘇者，死而更生之名也。堇父隊而悶絕，似若死，然得蘇悟，而復緣布上。
　　帶其斷以徇于軍三日。帶其斷布以示勇。
　　○斷，徒亂反。徇，似俊反。諸侯之師久于逼陽，荀偃、士匄請于荀罃曰：「水潦將降，懼不能歸，向夏恐有久雨。從丙寅至庚寅二十五日，故曰久。
　　○潦音老。請班師。」班，還也。知伯怒，知伯，荀罃。
　　○知音智。投之以機，出于其間，出偃、匄之間。
　　○機，本又作『幾』，同。日：「女成二事，而後告余。二事：伐逼陽，封向戌。
　　○女音汝，下及注皆同。余恐亂命，以不女違。既成改之為亂命。女既勤君而興諸侯，牽帥老夫以至于此。既無武守，無武功可執守。而又欲易余罪，曰：『是實班師，不然，克矣。』謂偃、匄將言爾。余羸老也，可重任乎？不任受女此責。
　　○羸，劣危反。重，直用反。任音壬，注同。七日不克，必爾乎取之！」言當取女以謝不克之罪。 
　　五月，庚寅，月四日。荀偃、士匄帥卒攻逼陽，親受矢石，躬在矢石間。
　　○卒音子忽反。 
　　[疏]注「躬在矢石間」。
　　○正義曰：服虔云：「古者以石為箭鏑。」引《國語》「有隼集于陳侯之庭，楛矢貫之石砮」，以證石為箭鏃。若石是箭鏃，則猶是矢也，何須「矢、石」並言？杜言在矢石間，則不以石為矢也。《周禮 職金》：「凡國有大故，而用金石，則掌其令。」鄭玄云：「用金石者，作槍雷之屬。」雷即礧也。兵法：守城用礧石以擊攻者，陳思王《徵蜀論》云「下礧成雷，榛殘木碎」是也。
　　甲午，滅之。月八日。書曰「遂滅逼陽」，言自會也。言其因會以滅國，非之也。 
　　[疏]注「言其」至「之也」。
　　○正義曰：僖四年，公會齊侯云云侵蔡，蔡潰，遂伐楚。二十三年，齊侯伐衛，遂伐晉。如此之類，一行而有二事者，法當言「遂」。「遂」，非善惡之名，而此傳特云「書曰『遂滅逼陽』，言自會也」，則知此言「遂」者，有非之之意。所以然者，彼因伐遂伐，本謀伐行兵，容可一舉而伐兩國；會非征伐之事，荀偃、士匄于會始請，則逼陽無大罪，諸侯無宿謀，因會滅人，情在可責。傳稱「言自會也」，是尤其從會行也。《釋例》云：「會以訓上下、敘德刑。『遂滅逼陽』，言滅生于會，非本意也。」是言因會以滅國，非之之事也。「書曰」者，是重尼新意，則舊史不然。本蓋別書諸侯滅逼陽，仲尼改之，而言「遂」耳。
　　以與向戌，向戌辭曰：「君若猶辱鎮撫宋國，而以逼陽光啟寡君，群臣安矣，其何貺如之？言見賜之厚無過此。
　　○貺音況，賜也。 
　　[疏]「光啟寡君」。
　　○正義曰：光昭宋國，開其疆竟，以賜寡君。
　　若專賜臣，是臣興諸侯以自封也，其何罪大焉？敢以死請。」乃予宋公。宋公享晉侯于楚丘，請以《桑林》。《桑林》，殷天子之樂名。 
　　[疏]注「桑林」至「樂名」。
　　○正義曰：若非天子之樂，則宋人不當請，荀罃不須辭。以宋人請而荀罃辭，明其非常樂也。宋是殷後，得用殷樂，知《桑林》是殷天子之樂名也。經典言「樂殷為《大護》」，而此複云《桑林》者，蓋殷家本有二樂，如周之《大武》、《象舞》也。名為《大護》，則傳記有說。湯以寬政治民，除其邪虐，言能覆護下民，使得其所，故名其樂為《大護》。其曰「《桑林》」，先儒無說。唯《書傳》言，湯伐桀之後，大旱七年，史卜曰：「當以人為禱。」湯乃翦發斷爪，自以為牲，而禱于桑林之社，而雨大至，方數千里。或可禱桑林以得雨，遂以《桑林》名其樂也。皇甫謐云：「殷樂一名《桑林》。」以《桑林》為《大護》別名，無文可馮，未能察也。
　　荀罃辭。辭，讓之。荀偃、士匄曰：「諸侯宋、魯，于是觀禮。宋，王者後，魯以周公故，皆用天子禮樂，故可觀。魯有禘樂，賓、祭用之。禘，三年大祭，則作四代之樂。別祭群公，則用諸侯樂。
　　○禘，大計反。 
　　[疏]注「禘三」至「樂侯」。
　　○正義曰：《明堂位》云：「季夏六月，以禘禮祀周公于大廟。朱乾玉戚，冕而舞《大武》。皮弁素積，裼而舞《大夏》。」彼禘祭唯用《大武》、《大夏》，而不言《韶》、《頀》。以二十九年魯為季札，舞四代之樂，知四代之樂，魯皆有之。《明堂位》云：「凡四代之服、器，魯兼用之。」禘是三年大祭，禮無過者，知禘祭于大廟，則作四代之樂也。《禮》，唯周公之廟，得用天子之禮。知其別祭群公，則用諸侯之樂。諸侯之樂，謂時王所制之樂，《大武》是也。然則禘是禮之大者，群公不得與同，而于賓得同禘者，敬鄰國之賓，故得用大祭之樂也。其天子享諸侯，亦同祭樂。故《大司樂》云：「大祭祀，王出入，奏《王夏》；尸出入，奏《肆夏》；牲出入，奏《昭夏》。大饗不入牲，其他如祭祀。」鄭注云：「不入牲，不奏《昭夏》。王出入，賓出入，亦奏《王夏》奏《肆夏》。」又《禮記 祭統》云：「大嘗禘，升歌《清廟》，下而管《象》。」《仲尼燕居》云：「兩君相見，亦升歌《清廟》，下而管《象》。」是祭與享賓用樂同也。而荀罃云：「我辭禮矣」，沈氏云「嘉樂不野合」故也。魯之禘祭，用四代樂，則天子禘用六代樂也。鄭康成義以為禘祫各異，祫大禘小。天子祫用六代之樂，禘用四代之樂。魯有禘樂，謂有周之禘祭之樂，非《左氏》義也。劉炫云：「禘是大禮，賓得與同者，享賓用樂，禮傳無文。但賓禮既輕，必異于禘。魯以享賓，當時之失，用之巳久，遂以為常。荀偃、士匄引過謬之事，以諂晉侯，使聽宋耳。魯以禘樂享賓，猶以十一牢為士鞅。吳以引徵百牢，亦非正也。」
　　宋以《桑林》享君，不亦可乎？」言具天子樂也。舞師題以旌夏，師，樂師也。旌夏，大旌也。題，識也。以大旌表識其行列。
　　○題，大兮反。夏，戶雅反，注同。識，申志反，又如字，下同。行，戶郎反。 
　　[疏]「舞師題以旌夏」。
　　○正義曰：舞師，樂人之師，主陳設樂事者也。謂舞初入之時，舞師建旌夏，以引舞人而入，以題識其舞人之首，故晉侯卒見，懼而退入于房也。謂之旌夏，蓋形制大，而別為之名也。
　　晉侯懼而退入于房。旌夏非常，卒見之，人心偶有所畏。
　　○卒，寸忽反。去旌，卒享而還。及著雍，疾。晉侯疾也。著雍，晉地。
　　○去，起呂反。著，徐都慮反，一音除慮反，雍，于用反。卜桑林見。祟見于卜兆。
　　○見，賢遍反，注同。祟，息遂反。荀偃、士匄欲奔請禱焉。奔走還宋禱謝。
　　○禱，于老反。荀罃不可，曰：「我辭禮矣，彼則以之。以用之。猶有鬼神，于彼加之。」言自當加罪于宋。晉侯有間，間，疾差也。
　　○差，初賣反。以逼陽子歸，獻于武宮，謂之夷俘。諱俘中國，故謂之夷。
　　○俘，芳夫反。 
　　[疏]「謂之夷俘」。
　　○正義曰：昭十七年，晉荀吳滅陸渾之戎，獻俘于文宮，不言謂之夷俘，彼真是戎也。此言「謂之夷俘」，明非夷而謂之夷，知其諱俘中國，改名之也。莊三十一年傳例曰：「凡諸侯有四夷之功，則獻于王。中國則否。」中國之俘，既不合獻王，故獻廟亦諱。知其無罪，內慚于心，故諱之，謂之夷俘。
　　逼陽，妘姓也。使周內史選其族嗣，納諸霍人，禮也。霍，晉邑。內史，掌爵祿廢置者，使選逼陽宗族賢者，令居霍，奉妘姓之祀。善不滅姓，故曰「禮也」。使周史者，示有王命。
　　○令，力呈反，下「令在」、「勸令」同。 
　　[疏]注「霍晉」至「王命」。
　　○正義曰：霍是舊國，閔元年，晉獻公滅之，以為晉邑也。「內史掌爵祿廢置」，《周禮 內史職》文也。《禮》：「天子不滅國，諸侯不滅姓。其身有罪宜廢者，選其親而賢者，更紹立之。」《論語》所云：「興滅國、繼絕世」者，謂此也。晉侯以逼陽之罪，不合絕祀，故歸諸天子，使周內史選逼陽宗族賢者，繼嗣逼陽之後，令居晉之霍邑，以奉妘姓之祀。依《鄭語》及《世本》皆云，逼陽，妘姓，是祝融之孫，陸終第四子求言之後。虞夏以來，世祀不絕。今復繼之，善其不滅姓，故曰「禮也」。晉侯不自選其人，而使周內史者，諸侯不得專封，示有王命，不自專也。言納諸霍人者，此霍邑或稱霍人，猶如晉邑謂之柏人也。必知霍人為霍邑者，班固《漢書 樊噲傳》云：「攻霍人。」是霍人，邑名也。劉炫云：「霍，晉邑；人，掌邑大夫，猶鄒邑大夫稱鄒人紇，蓋使為晉附庸也。」
　　師歸，孟獻子以秦堇父為右。嘉其勇力。生秦丕茲，事仲尼。言二父以力相尚。子事仲尼，以德相高。
　　○秦丕茲，一本作「秦不茲」。 
　　六月，楚子囊、鄭子耳伐宋，師于訾毋。宋地。
　　○訾，子斯反。毋音無。庚午，圍宋，門于桐門。不成圍而攻其城門。 
　　晉荀罃伐秦，報其侵也。侵在九年。 
　　衛侯救宋，師于襄牛。鄭子展曰：「必伐衛！不然，是不與楚也。得罪于晉，又得罪于楚，國將若之何？」子駟曰：「國病矣。」師數出，疲病也。


上一篇　下一篇 