總目 > 儒藏 > 春秋 > 春秋左傳正義 > 春秋左傳正義064
　　○正義曰：顯、昭、明三字，皆為明也。十二年而為一盟者，大明黜陟之法，諸侯之有明德者，表顯升進之于此盟，以光顯諸侯有昭明之德者。告誓神明，所以昭明王之信義，以示黜陟必有信也。計此十二年間，凡八聘、四朝、再會、一盟方岳之下也。《尚書 周官》曰：「六年，五服一朝。又六年，王乃時巡，考制度于四岳。諸侯各朝于方岳，大明黜陟。」如彼文，六年五服諸侯一時朝王，即此再朝而會是也。此傳之文與《尚書》正合。杜言巡守盟于方岳，暗與彼義符同，明此是周典之舊法也。而《周禮》之文，不載此法。《大行人》云：「侯服，歲壹見，其貢祀物。」甸服，二歲壹見，其貢嬪物。」「男服，三歲壹見，其貢器物」。「采服，四歲壹見，其貢服物」。「衛服，五歲壹見，其貢材物」。「要服，六歲壹見，其貢貨物」。先儒說《周禮》者，皆以彼為六服，諸侯各以服數來朝，與此傳文無由得合。先達通儒未有解者，古書亡滅，不可備知。然則《尚書 周官》是成王號令之辭，《尚書》之言定是正法，《左氏》復與彼合，言必不虛。《周禮》又是明文，不得不信。蓋周公、成王之時，即自有此二法也。又《周禮》每歲壹見，唯言貢物，何必見者即是親朝，各計道路短長，或當遣使貢耳。先儒謂彼為朝，未有明據。《大行人》又云：「十有二歲，王巡守殷國。」巡守之歲，《周禮》同于《尚書》，六年一朝，《尚書》何以違禮？又《大宗伯》云：「時見曰會，殷見曰同。」鄭玄以為時見「無常期」也。「諸侯有不順服者，王將有征討之事」，「合諸侯而命事焉」。「十二歲王如不巡守，則六服盡朝」，謂之殷見。鄭以時見無常期者，出自鄭之意耳，非有明文可據也。「殷見」是此「再會而盟」，「時見」當此「再朝而會」，未必即如鄭說，「時見」為「無常期」也。蓋此傳及《尚書》是正禮也。《大行人》歲壹見者，是遣使貢物，非親朝也。今此上聘朝會，雖以為諸侯于天子之禮，然諸侯相朝亦當然也，故云「志業于好，講禮于等，示威于眾」，其「昭明于神」，雖天子于諸侯之禮然，王官之伯及霸主亦得與諸侯為盟，故晉為盟主，以此告齊，令齊受盟也。必知此朝聘文兼諸侯者，以《釋例》引「明王之制」八聘四朝云：文襄之制，因而簡之，三歲而聘，五歲而朝。以諸侯為文，明歲聘間朝兼諸侯相朝也。知盟年朝會俱行者，以傳云「再朝而會」云云，故知盟年朝會不廢也。又云「歲聘以志業」，不言再聘以行朝，故知朝年不行聘禮。但以朝聘君臣不等，盟會敵禮相當，故朝年不行聘，盟年得有朝會。知有盟者，傳云同盟至故也。
　　○「小國言之」。
　　○正義曰：申上不用尋盟之意也。其意是小國言之，可不可則大國制之也。大國謂其須盟，言已不敢違也。
　　不可以不示眾。」八月，辛未，治兵，習戰。建而不旆。建立旌旗，不曳其旆。旆，游也。
　　○旆，步具反。 
　　[疏]注「建立」至「游也」。
　　○正義曰：《釋天》云：「緇廣充幅，長尋曰旐，繼旐曰旆。」郭璞曰：「帛續旐末為燕尾者。」然則旐謂旂身，旆謂旂尾。旆綴于旐，本是相連之物，非別體也。而不曳其旆，當纏繼于乾頭。蓋如《禮記》所云：「德車結旌」也。《釋天》又云：「練旒九。」《周禮》所謂九游、七游，游即是旆，故云「旆，游也」。然郭氏既云旆繼于旐，今之燕尾即旆是旐末。然天子十有二游，並屬于一幅之廣，于理不可，蓋游數多者，旁綴于縿，如今之旗是也。其軍前之旆，如郭璞之說。
　　壬申，復旆之。諸侯畏之。軍將戰則旆，故曳旆以恐之。
　　○複，扶又反。恐，丘勇反，下並同。 
　　[疏]注「軍將」至「恐之」。
　　○正義曰：本作旆者，為舒而曳之，以為容飾。結之為非常，曳之為得常。復旆之者，曳之為復常也。軍法：戰則舒旆。晉人舒旆，似其將戰，故曳旆以恐之，諸侯見其曳旆而皆畏之。
　　邾人莒人愬于晉曰：「魯朝夕伐我，幾亡矣。自昭公即位，邾、魯同好，又不朝夕伐莒，無故怨愬，晉人信之，所謂讒慝弘多。
　　○愬音素。朝夕，如字，注同。幾音祈。 
　　[疏]注「自昭」至「伐莒」。
　　○正義曰：三年傳穆子云：「曹、滕、二邾，實不忘我好。」又無相伐之事，是昭公即位，邾、魯同好也。不朝夕伐莒者，案元年、十年，再伐莒耳，是不朝夕伐也。
　　我之不共，魯故之以。」不共晉貢，以魯故也。
　　○共音恭，注及下注同。晉侯不見公，使叔向來辭曰：「諸侯將以甲戌盟，寡君知不得事君矣，請君無勤。」托謙辭以絕魯。子服惠伯對曰：「君信蠻夷之訴，蠻夷，謂邾、莒。以絕兄弟之國，棄周公之後，亦惟君。寡君聞命矣。」叔向曰：「寡君有甲車四千乘在，雖以無道行之，必可畏也。況其率道，其何敵之有？牛雖瘠，僨于豚上，其畏不死？僨，僕也。
　　○瘠，在亦反。僨，方問反。僕音付，一音蒲北反。 
　　[疏]注「僨僕也」。
　　○正義曰：前覆曰僕。言牛倒豚上，豚必死也。言牛雖瘠者，謂魯以晉為無德，輕之，故以瘦牛自喻。
　　南蒯、子仲之憂，其庸可棄乎？棄猶忘也。若奉晉之眾，用諸侯之師，因邾、莒、杞、鄫之怒，四國近魯，數以小事相忿。鄫巳滅，其民猶存，故並以恐魯。
　　○鄫，才陵反。近，附近之近。數音朔。以討魯罪，間其二憂，因南蒯、子仲二憂為間隙。何求而弗克？」魯人懼，聽命。不敢與盟。
　　○與音預，下文不與同。甲戌，同盟于平丘，齊服也。經所以稱同。令諸侯日中造于除。除地為壇，盟會處。
　　○造，七報反。壇，本或作墠，音善。處，昌慮反。癸西，退朝。先盟朝晉。
　　○先，悉薦反。子產命外僕速張于除，張幄幕。子大叔止之，使待明日。及夕，子產聞其未張也，使速往，乃無所張矣。地已滿也。傳言子產每事敏于大叔。及盟，子產爭承，承，貢賦之次。 
　　[疏]注「承貢賦之次」。
　　○正義曰：承者，奉上之語。後承前，下承上，故以承為次。爭貢賦之次，言所出貢賦多少之次，當承何國之下，故言爭承也。鄭眾云：爭所為承次貢賦之輕。
　　曰：「昔天子班貢，輕重以列，列位也。列尊貢重，周之制也。公侯地廣，故所貢者多。 
　　[疏]注「公侯」至「者多」。
　　○正義曰：《周禮 大司徒》云：公地方五百里，其食者半；侯地方四百里，伯地方三百里，其食者參之一；子地方二百里，男地方百里，其食者四之一。鄭康成注云：食者，「必足其國禮俗喪紀祭祀之用，乃貢其余」。「上公之地以一易，侯伯之地以再易，子男之地以三易」。是上公優饒其半，以為荒萊之地，侯伯優饒其三分之二，子男優饒其四分之三。是大國優饒少而出貢多，小國優饒多而出貢少。假令大國小國其地美惡一種，則地多者貢多，地少者貢少。故杜云公侯地廣，所貢者多，是也。
　　卑而貢重者，甸服也。甸服，謂天子畿內共職貢者。 
　　[疏]注「甸服」至「貢者」。
　　○正義曰：《禹貢》云：「五百里甸服。」孔安國云：「規方千里之內謂之甸服，為天子服治田，去王城面五百里。」《王制》云：「千里之內曰甸。」鄭玄云：「服治田出谷稅。」是甸服，謂天子畿內也。畿內于京師路近，令其共正職貢，故貢重也。言「卑而貢重」者，畿內有公卿大夫之采邑，公八命，卿六命，大夫四命，其列位卑于畿外公侯伯子男也。《周禮 小司徒》鄭注云：井田之法備于一同，今止于都者，采地食者皆四之一，其制三等：百里之國凡四都，一都之田稅入于王。五十里之國凡四縣，一縣之田稅入于王。二十五里之國凡四甸，一甸之田稅入于王。食采者，卑與尊同，故云「卑而貢重」也。畿外之國，則卑者貢輕，尊者貢重。
　　鄭伯，男也，而使從公侯之貢，言鄭國在甸服外，爵列伯、子、男，不應出公侯之貢。 
　　[疏]注「言鄭」至「之貢」。
　　○正義曰：鄭伯，男也。舊有多說。鄭眾、服虔云：「鄭伯爵在男服也。《周禮》男服在三，距王城千五百里，鄭去京師不容此數。」賈逵云：「男當作南，謂南面之君也。」子產爭國小貢重，輒言鄭伯為南面之君，復何所益？南面君者，豈貢得輕乎？《鄭志》云：「男謂子男也。周之舊俗，雖為侯伯，皆食子、男之地。」鄭之此言，不知所出。鄭食子、男之地，不知復在何時。武公既遷東，鄭並十邑為國，不得食子、男之地。若西鄭之時，食子、男之地，則今為大國，自當貢重。子產不得遠言上世國小，以距今之貢重。晉之朝士焉肯受屈，而「自日中以爭，至于昏」乎？原此諸說，悉皆不通。《周語》云：「鄭伯，男也，王而卑之，是不尊貴也。」王肅注此與彼皆云：「鄭，伯爵，而連男言之，猶言曰公侯，足句辭也。」杜用王說，言鄭國在甸服之外，其爵列于伯、子、男。言巳爵卑國小，不應出公侯之貢也。今使從公侯之貢，懼弗給也。諸侯地有五等，命有三等，伯居五等之中，與侯同受七命。據地小大分為三等，則侯同于公，伯同子、男。僖九年「在喪」之例云：「公侯曰子」，言不及伯，是不得同于侯也。僖二十九年大夫會國君之例云：「在禮，卿不會公侯，會伯、子、男可也。」是伯國下同子、男也。子產自言其君爵卑下，引子、男為例，故云鄭伯，男也。
　　懼弗給也。敢以為請。諸侯靖兵，好以為事。靖，息也。
　　○好，呼報反。行理之命，行理，使人，通聘問者。
　　○使，所吏反。無月不至。貢之無藝，藝，法制。 
　　[疏]「行理」至「不至」。
　　○正義曰：言晉國使人來責貢賦之命，無月不至于鄭，每月皆來也。
　　○注「藝法制」。
　　○正義曰：服虔云：藝，極也，一曰常也，二者並非正訓。杜以藝為經藝，故為法制也。貢有法制定數，徵求無限，則不可共也。
　　小國有闕，所以得罪也。諸侯修盟，存小國也。貢獻無極，亡可待也。存亡之制，將在今矣。」自日中以爭，至于昏，晉人許之。既盟，子大叔咎之曰：「諸侯若討，其可瀆乎？」瀆，易也。
　　○咎，其九反。易，以豉反。 
　　[疏]「貢獻無極」。
　　○正義曰：極謂限極。無極，謂無巳時。
　　○「諸侯」至「瀆乎」。
　　○正義曰：言諸侯若來討鄭，其可不由子輕易晉乎！
　　子產曰：「晉政多門，政不出一家。貳偷之不暇，何暇討？貳，不壹。偷，苟且。 
　　[疏]「貳偷」至「暇討」。
　　○正義曰：政出多門，則其情不一。情既不一，則各懷苟且。各自苟且免于目前，無人為國遠慮也。為此二心，為此苟且，不有閒暇，何暇來討鄭乎？
　　國不競亦陵，何國之為？」不競爭，則為人所侵陵，不成為國。
　　○爭，爭斗之爭，下爭競同。公不與盟。信邾、莒之訴，欲討魯故。晉人執季孫意如，以幕蒙之，蒙，裹也。
　　○裹音果。使狄人守之。司鐸射魯大夫。
　　○鐸，待洛反。射，食亦反，又食夜反。 
　　[疏]「使狄人守之」。
　　○正義曰：有北狄之人，從晉師來會，故使狄人守囚，猶如長岸之戰，楚使隨人守舟。
　　懷錦奉壺飲冰，以蒲伏焉。守者御之，乃與之錦而入。蒲伏竊往飲季孫。冰，箭筩蓋，可以取飲。
　　○奉，芳勇反。蒲，本又作匍，同，步都反，又音扶，本亦作扶。伏，本又作匐，同，蒲北反，又音服。守，手又反，又如字。御，魚呂反。飲，于鴆反。筩音童，又音勇。 
　　[疏]注「蒲伏」至「取飲」。
　　○正義曰：蒲伏，即匍匐也。《說文》：「匍，手行也。」「匐，伏地也。」《詩》陳后稷之初生云：「誕實匍匐。」今司鐸射竊往飲季孫之所，似小兒伏地而手行。冰是箭筩之蓋，相傳為然。本作此器以蓋箭筩，脫而用之，可以取飲。此以壺盛飲，用此冰以飲之。
　　晉人以平子歸，子服湫從。湫，子服惠伯，從至晉。
　　○湫，子小反，徐音椒，又子鳥反。案，子服湫又作子服椒，止一人耳。從，才用反，注同。子產歸，未至，聞子皮卒，哭，且曰：「吾已！已猶決竟。無為為善矣，唯夫子知我。」言子皮知已之善。 
　　[疏]「無為為善矣」。
　　○正義曰：子產言我此日行善，唯子皮知之；今子皮既卒，無人知我之善，故云無為更須為善矣。
　　仲尼謂：「子產于是行也，足以為國基矣。《詩》曰：『樂只君子，邦家之基。』《詩 小雅》。言樂與君子為治，乃國家之基本。
　　○治，直吏反。子產，君子之求樂者也。」且曰：「合諸侯，藝貢事，禮也。」嫌爭競不順，故以禮明之。 
　　[疏]「詩曰」至「禮也」。
　　○正義曰：此《詩 小雅 南山有台》之篇。《詩》云：「樂只君子」，以其能為「邦家之基」也。今子產是君子之人所求樂者也。仲尼且復言曰：盟主會合諸侯，限藝貢賦之事，使貢賦有常，是為禮也。盟主制定貢賦，是為得禮。則子產爭之，不為有失。嫌爭競無禮，故以禮明之。
　　鮮虞人聞晉師之悉起也，五年傳曰：「遺守四千。」今甲車四千乘，故為悉起。而不警邊，且不修備。言夷狄無謀。
　　○警音景。晉荀吳自著雍以上軍侵鮮虞，及中人，驅沖競，中山望都縣西北有中人城。驅沖車與狄爭逐。 
　　[疏]「晉荀」至「鮮虞」。
　　○正義曰：上云「悉起」，得有上軍在者，晉侯從平丘會還，行至著雍，聞鮮虞不警，遂使荀吳侵之，非從本國而去，故云自著雍以上軍侵鮮虞也。
　　大獲而歸。為十五年晉伐鮮虞起。 
　　楚之滅蔡也，靈王遷許、胡、沈、道、房、申于荊焉。平王即位，既封陳、蔡，而皆復之，禮也。滅蔡在十一年。許、胡、沈，小國也。道、房、申，皆故諸侯，楚滅以為邑。荊，荊山也。傳言平王得安民之禮。汝南有吳防縣，即防國。 
　　[疏]注「得安民之禮」。
　　○正義曰：此乃遷動，而云安者，以狐死首丘，人生戀舊，往彼靈王逼徙，元情悉眷故居，平王今復從其所欲，民心獲安，故云得安民之禮也。
　　隱大子之子廬歸于蔡，禮也。隱大子，大子有也。廬，蔡平侯。悼大子之子吳歸于陳，禮也。悼大子，偃師也。吳，陳惠公。 
　　冬，十月，葬蔡靈公，禮也。國復，成禮以葬也。此陳、蔡事，傳皆言禮，嫌楚所封不得比諸侯，故明之。 
　　公如晉。荀吳謂韓宣子曰：「諸侯相朝，講舊好也。執其卿而朝其君，有不好焉，不如辭之。」乃使士景伯辭公于河。景伯，士文伯之子彌牟也。
　　○舊好，呼報反。 
　　吳滅州來。令尹子期請伐吳，王弗許，曰：「吾未撫民人，未事鬼神，未修守備，未定國家，而可民力，敗不可悔。州來在吳，猶在楚也。子姑待之。」傳言平王所以能有國。
　　○守，手又反。 
　　季孫猶在晉，子服惠伯私于中行穆子，私與之語。曰：「魯事晉，何以不如夷之小國？魯，兄弟也，土地猶大，所命能具。若為夷棄之，使事齊、楚，其何瘳于晉？瘳，差也。
　　○為，于偽反，下為夷、將為同。瘳，敕留反。差，初賣反。親親與大，賞共罰否，所以為盟主也。子其圖之。諺曰：『臣一主二。』言一臣必有二主，道不合得去事他國。
　　○諺音彥。吾豈無大國？」言非獨晉可事。穆子告韓宣子，且曰：「楚滅陳、蔡不能救，而為夷執親，將焉用之？」乃歸季孫。惠伯曰：「寡君未知其罪，合諸侯而執其老。老，尊卿稱。
　　○焉，于虔反。稱，尺證反。若猶有罪，死命可也。死晉命也。若曰無罪，而惠免之，諸侯不聞，是逃命也，何免之為？請從君惠于會。」欲得盟會見遣，不欲私去。宣子患之，謂叔向曰：「子能歸季孫乎？」對曰：「不能。鮒也能。」鮒，叔魚。乃使叔魚。叔魚見季孫曰：「昔鮒也得罪于晉君，自歸于魯君。蓋襄二十一年坐叔虎與欒氏黨，並得罪。
　　○坐，才臥反。微武子之賜，不至于今。武子，季平子祖父。雖獲歸骨于晉，猶子則肉之，敢不盡情？歸子而不歸，鮒也聞諸吏，將為子除館于西河，西使近河。
　　○近，附近之近。其若之何？」且泣。泣以信其言。平子懼，先歸。惠伯待禮。待見遣之禮。 



卷四十七 昭十四年，儘十六年 

　卷四十七 昭十四年，儘十六年 
　　【經】十有四年，春，意如至自晉。（書至者，喜得免。） 
　　三月，曹伯滕卒。無傳。四同盟。 
　　[疏]注「四同盟」。
　　○正義曰：曹伯負芻以襄十八年冬十月卒，則武公立，十九年盟于祝柯，二十年于澶淵，二十五年于重丘，二十七年于宋，皆魯、曹俱在，是四同盟也。
　　夏，四月。無傳。 
　　秋，葬曹武公。無傳。 
　　八月，莒子去疾卒。未同盟。
　　○去，起呂反。 
　　冬，莒殺其公子意恢。以禍亂告，不必系于為卿，故雖公子亦書。意恢與亂君為黨，故書名，惡之。
　　○恢，苦回反。惡，烏路反。 
　　[疏]注「以禍」至「惡之」。
　　○正義曰：莒是小國，其卿多不備禮，唯莊、僖之世有莒慶見經。爾來唯牟夷以竊地，故書，此外更無見者。今意恢非卿亦書，故解其意云云。《釋例》曰：「福莫大于享國有家，禍莫甚于骨肉相殘。故公子取國及為亂見殺者，亦皆書之，不必系于為卿。故公子糾、意恢以公子見書于經。」是解非卿而書之意也。諸公子、大夫被殺而書名，皆是惡之文。意恢與亂君為黨，故書名惡之。
　　【傳】十四年，春，意如至自晉，尊晉罪已也。（以舍族為尊晉罪己。
　　○舍音舍。） 
　　[疏]「傳注以舍」至「罪已」。
　　○正義曰：一命大夫，經書為人。以卿之貴，得備名氏，若有罪過，宜貶黜者，他國之卿則稱某人，魯卿不得自稱魯人，有罪則貶去其族，族去則非卿。此舍意如之族，是為罪已也。季孫本實伐莒，晉人討而執之，放令歸魯，荷晉恩德，罪已亦以尊晉，故云尊晉罪已也。文二年「晉人、宋人、陳人、鄭人伐秦」，傳稱「晉先且居、宋公子成、陳袁選、鄭公子歸生伐秦」，「卿不書，為穆公故，尊秦也，謂之崇德」。注云：「秦穆悔過，終用孟明，故貶四國大夫，以尊秦也。」此貶意如以尊晉，其事與彼同也。此「意如至自晉」，傳言「尊晉罪已」。二十四年「婼至自晉傳直云：「尊晉」，不言「罪己」，俱是去族。傳文不同者，《釋例》曰：「意如至自晉，傳言尊晉罪已；婼至自晉，傳復重發，但言尊晉者，意如以罪見執，宜在罪已，婼本使人，不應見執，故尊晉而已。內大夫行還，皆不書至，異于公也。今此二人執而見釋，更以書至見義也。」若然，季孫見執，為魯有罪矣。而往年「公不與盟」，注云：「非國惡，故不諱」者，魯實伐莒取郠。若以伐莒責魯，魯則無辭。而兼受邾人之訴，妄稱「朝夕伐我」，為此不與公盟，故言非國之惡。其執季孫，不是無罪也。子服惠伯云「寡君未知其罪，而執其老」者，拒晉之怨辭耳。
　　尊晉罪已，禮也。禮，修已而不責人。 
　　南蒯之將叛也，盟費人。司徒老祁、慮癸二人，南蒯家臣。
　　○祁，巨夷反。《字林》音上尺反。 
　　[疏]注「二人南蒯家臣」。
　　○正義曰：《世族譜》司徒老祁為一人，慮癸為一人。服虔云：「司徒姓也，老祁字也。慮癸亦姓字也。二子，季氏家臣也。」杜以下句「請于南蒯曰，臣原受盟」，知是南蒯家臣。
　　偽廢疾，使請于南蒯曰：「臣原受盟而疾興，若以君靈不死，請待間而盟。」間，差也。
　　○差音初賣反。許之。二子因民之欲叛也，請朝眾而盟。欲因合眾以作亂。遂劫南蒯曰：「群臣不忘其君，君謂季氏。
　　○劫，居業反。 
　　[疏]注「君謂季氏」。
　　○正義曰：費是季氏之邑，南蒯已是季氏家臣。此南蒯之下，群臣還欲歸邑季氏，知君謂季氏。
　　畏子以及今，三年聽命矣。子若弗圖，費人不忍其君，將不能畏子矣。不能復畏子。
　　○畏子以及今，絕句。複，扶又反。子何所不逞欲？請送子。」送使出奔。請期五日。南蒯請期，冀有變。遂奔齊。侍飲酒于景公。公曰：「叛夫！」戲之。對曰：「臣欲張公室也。」張，強也。子韓晳曰：齊大夫。
　　○晳，音星歷反。「家臣而欲張公室，罪莫大焉。」言越職。司徒老祁、慮癸來歸費。歸魯。齊侯使鮑文子致之。南蒯雖叛，費人不從，未專屬齊。二子逐蒯而復其舊，故經不書歸費。齊使文子致邑，欲以假好，非事實也。
　　○好，呼報反。 
　　[疏]注「南蒯」至「實也」。
　　○正義曰：經書叔弓「圍費」，則「歸費」亦應書經。經不書歸，故解其意也。南蒯雖以費叛降齊，費人不從，未專屬齊。叔弓圍費，齊人不救，是其未專屬齊也。二子逐蒯，而費復其舊，便是本未去魯，故經不書歸費。是二子自以費歸，非齊人來歸也。齊人因其自歸，而使文子致邑，施恩于魯，欲以假好，非事實也。
　　夏，楚子使然丹簡上國之兵于宗丘，且撫其民。上國在國都之西。西方居上流，故謂之上國。宗丘，楚地。分貧振窮，分，與也。振，救也。
　　○分，如字，徐甫問反。長孤幼，養老疾，收介特，介特，單身民也。收聚不使流散。
　　○長，丁丈反。收介音界，又古賀反，注同。單音丹。救災患，宥孤寡。寬其賦稅。
　　○宥音又。稅，始銳反。赦罪戾，詰姦慝，詰，責問也。
　　○戾，力計反。詰，起吉反。慝，他得反。舉淹滯。淹滯，有才德而未敘者。禮新敘舊，新，羈旅也。祿勳合親，勳，功也。親，九族。任良物官。物，事也。 
　　[疏]「夏楚子」至「物官」。
　　○正義曰：《周禮》「司兵掌五兵」，鄭眾云：「五兵者，戈、殳、戟、酋矛、夷矛。」鄭玄云：「步卒之五兵，則無夷矛，而有弓矢。」然則兵者，戰器之名。戰必令人執兵，因即名人為兵也。此「簡上國之兵」，謂料簡人丁之彊弱于宗丘之地，集而簡之，且即慰撫其民也。大體貧、窮相類，細言窮困于貧。貧者家少貨財，窮謂全無生業。分財貨以與貧者，授生業以救窮者，孤弱幼少無父母，有賜與以長成之。老疾乏于藥膳，有饋餼以養育之。孤介特獨者收斂之，不使流散。有水火災、寇盜之患者，救助之。孤子寡妻，寬其賦稅。雖有罪戾，原情可恕者，赦放之。奸邪慝惡，為民害者，詰治之。賢才淹滯，未蒙任用者，舉用之。外人新來者，禮待之。舊人未用者，進敘之。施祿于功勳，使有功必得祿也。和合其親戚，使宗族皆相親也。任賢良以職事，使野無遺賢。准事能以任官，皆令才職相當，不使違方易務。此皆撫民之事也。
　　○注「上國」至「楚地」。
　　○正義曰：下云簡東國之兵亦如之，知此是簡西國之兵也。西國，東國，皆是楚人在國之東西者。以水皆東流，西方居上流，故謂之上國。西為上，則東為下。下言東，則此是西，互相見也。
　　○注「分與也振救也」。
　　○正義曰：分減富者之財以與貧者，則分為施與之名，故分為與也。窮者全無生業，或授之田宅，賜之器物，以救濟之。
　　○注「介特」至「流散」。
　　○正義曰：傳稱「一介行李」，「逢澤有介麋焉」，則介亦特之義也。介特謂單身特立，無兄弟妻子者，無所附著，或將轉移收聚之，令有附依，不使流散。
　　○注「寬其賦稅」。
　　○正義曰：服虔以宥為寬赦其罪。杜以下云「赦罪戾」，則此宥非寬罪，故以為「寬其賦稅」也。《王制》云：「少而無父謂之孤，老而無子謂之獨，老而無妻謂之矜，老而無夫謂之寡。此四者，天民之窮而無告者也，皆有常餼。」然則孤寡常有餼賜，本無賦稅，而云寬賦稅者，正以不責賦稅，即是寬之也。孤寡之貧者有餼賜，能自給者免賦稅，文雖不言鰥獨，宥與孤寡必同。
　　○注「物，事也」。
　　○正義曰：任良，謂選賢而任之也。物官，謂量事而官之也。賈逵云：「物官，量能授官也。」鄭眾云：「物官，相其才之所宜而官之」，是也。
　　使屈罷簡東國之兵于召陵，兵在國都之東者。
　　○罷音皮。召，上照反。亦如之。如然丹。好于邊疆，結好四鄰。
　　○好，呼報反，注同。疆，居良反。息民五年，而後用師，禮也。 
　　秋，八月，莒著丘公卒，郊公不戚。郊公，著丘公子。
　　○著，直居反，徐直據反。 
　　[疏]「息民五年」。正義曰：謂從此簡兵之後，息民不徵，既滿五年而後用師征伐，是為禮也，即十九年「城州來以挑吳」是也。案十七年與吳「戰于長岸」，未滿五年而云「息民五年」者，平王之意息民五年。長岸之戰，吳來伐，楚被伐，不可不戰，雖戰，非王本心也。
　　國人弗順，欲立著丘公之弟庚輿。庚輿，莒共公。
　　○與音余，本亦作與，下同。共音恭。蒲余侯惡公子意恢，而善于庚輿；蒲余侯，莒大夫茲夫也。意恢，莒群公子。
　　○惡，烏路反，下同。郊公惡公子鐸，而善于意恢。鐸亦群公子。
　　○鐸，待洛反。公子鐸因蒲余侯而與之謀曰：「爾殺意恢，我出君而納庚輿。」許之。為下冬殺意恢傳。 
　　楚令尹子旗有德于王，不知度，有佐立之德。與養氏比，而求無厭。養氏，子旗之黨，養由基之後。
　　○比，毗志反。厭，于鹽反，本又作饜，下注同。王患之。九月，甲午，楚子殺斗成然，而滅養氏之族。使斗辛居鄖，以無忘舊勳。辛，子旗之子鄖公辛。
　　○鄖音云。 
　　冬，十二月，蒲余侯茲夫殺莒公子意恢，郊公奔齊。公子鐸逆庚與于齊。齊隰黨、公子鉏送之，有賂田。莒賂齊以田。
　　○鉏，仕居反。 
　　晉邢侯與雍子爭鄐田，邢侯，楚申公巫臣之子也。雍子，亦故楚人。
　　○鄐，許六反，又超六反。 
　　[疏]注「邢侯」至「楚人」。正義曰：巫人、雍子，皆故楚人也。襄二十六年傳稱「巫臣奔晉，晉人與之邢」，「雍奔晉，晉人與之鄐」，則鄐是雍子之田也。邢侯，巫臣之子，而得與之爭鄐者，孔晁注《晉語》云：「邢與鄐比爭疆界。」
　　久而無成。士景伯如楚，士景伯，晉理官。叔魚攝理。攝，代景伯。 
　　[疏]「叔魚攝理」。
　　○正義曰：《晉語》云：「士景伯如楚，叔魚為贊理。」孔晁云：「景伯，晉理官，叔魚佐之。景伯聘楚，叔魚專斷。」
　　韓宣子命斷舊獄，罪在雍子。雍子納其女于叔魚，叔魚蔽罪邢侯。蔽，斷也。
　　○命斷，丁亂反，注同。蔽，必世反，注同，徐甫世反，士補弟反。 
　　[疏]注「蔽斷也」。
　　○正義曰：《周禮 大司寇》云：「凡庶民之獄訟，以邦成蔽之」鄭玄云：「蔽之，斷其獄訟也。」《尚書 康誥》云：「服念五六日，至于旬時，丕蔽要囚。」孔安國云：「服膺思念五六日，至于十日，至于三月，乃大斷之。」皆以蔽為斷，是相傳為說。
　　邢侯怒，殺叔魚與雍子于朝。宣子問其罪于叔向。叔向曰：「三人同罪，施生戮死可也。施，行罪也。雍子自知其罪，而賂以買直，鮒也鬻獄，邢侯專殺，其罪一也。已惡而掠美為昏，掠，取也。昏，亂也。
　　○鬻，羊六反，賣也。掠音亮。貪以敗官為墨，墨，不絜之稱。
　　○敗，必邁反，又如字。稱，尺證反。殺人不忌為賊。忌，畏也。《夏書》曰：『昏、墨、賊，殺。』《逸書》。三者皆死刑。皋陶之刑也。請從之。」乃施邢侯，而尸雍子與叔魚于巿。仲尼曰：「叔向，古之遺直也。言叔向之直，有古人遺風。
　　○陶音遙。乃施，如字。服云：施罪于邢侯也。孔晁注《國語》云：廢也，尸氏反。 
　　[疏]「乃施」至「于市」。
　　○正義曰：《晉語》說此事云，「叔向既對宣子，邢侯聞之而逃，遂施邢侯氏」。孔晁云：「廢其族也。」則《國語》讀為「弛」，訓之為廢。《家語》說此事亦為「弛」，王肅注云：「弛，宜為施，施行也。」服虔云：「施罪于邢侯。」施猶劾也。邢侯亡，故劾之。杜無注，當從施也。成十七年，晉殺三郤，皆尸于朝此尸于巿者，以其賤故也。
　　治國制刑，不隱于親，謂國之大問，已所答當也。至于他事，則宜有隱。
　　○當，丁浪反。三數叔魚之惡，不為末減。末，薄也。減，輕也。以正言之。
　　○數，色主反，又色具反，下同。為，于偽反。末，武葛反。 
　　[疏]「三數」至「末減」。
　　○正義曰：三度數叔魚之惡，不為薄輕。言皆重厚，極言之也。三者，即下云「數其賄也」、「稱其詐也」、「言其貪也」是也。服虔讀減為咸，下屬為句。不為末者，不為末<殺米}隱蔽之也。咸曰義也，言人皆曰叔向是義，妄也。
　　曰義也夫，可謂直矣。于義未安，直則有之。
　　○夫，舊音扶，一讀芳于反，下同。平丘之會，數其賄也，謂言賣貨無厭。以寬衛國，晉不為暴。歸魯季孫，稱其詐也，謂言鮒也能。以寬魯國，晉不為虐。邢侯之獄，言其貪也，以正刑書，晉不為頗。三言而除三惡，加三利，三惡，暴、虐、頗也。三惡除，則三利加。
　　○頗，普何反。 
　　[疏]注「三惡暴虐頗」。
　　○正義曰：《尚書》武王數紂之罪，《泰誓》云「敢行暴虐」，《牧誓》云「俾暴虐于百姓」，《武成》云「暴殄天物，害虐烝民」，然則暴是亂下之稱，虐是殺害之名，大同而小異。
　　殺親益榮，榮名益已。猶義也夫！」三罪唯答宣子問，不可以不正，其余則以直傷義，故重疑之。
　　○重，直用反。 
　　[疏]注「三罪」至「疑之」。
　　○正義曰：杜讀此文，言猶義也夫，言不是義也，故言以直傷義，謂叔向非是義也。劉炫云「直則是義」，而規杜氏。今知不然者，義者于事合宜，所為得理。直者，唯無阿曲，未能圓通，故《書》云「直而溫」。若直而無溫，則非德非義。是義之與直，二者不同。故上傳云「義也夫」，此傳云「猶義也夫」，于「義」之下並云「夫」。「夫」是疑怪之辭，故杜以為非義，裁可謂之直矣。故仲尼云：「叔向，古之遺直」，不云「遺義」，是直與義別。劉以直義為一而規杜氏，非也。
　　【經】十有五年，春，王正月，吳子夷末卒。（無傳，未同盟。） 
　　二月，癸酉，有事于武宮。籥入，叔弓卒，去樂卒事。略書有事，為叔弓卒起也。武宮，魯武公廟，成六年復立之。
　　○籥，羊略反。去，起呂反。為，于偽反。複，扶又反。 
　　[疏]「有事」至「卒事」。
　　○正義曰：有事，謂有祭事于武公之宮廟也。祭必有樂，樂有文舞、武舞。文執羽籥，武執干戚。其入廟也，必先文而後武。當籥始入，叔弓暴卒，故于是去樂不用，而終卒祭事也。叔弓之卒，當籥入之時，故舉籥入也。及其去之，則諸樂皆去，故云去樂，鍾、鼓、管、磬悉皆去之，非獨去籥舞也。祭禮，鼎俎既陳，籩豆既設，然後舞樂始入。緣先祖之心，以大臣之卒必聞樂不樂，又孝子之心不忍徹巳設之饌，故去樂卒事。
　　○注「略書」至「立之」。
　　○正義曰：閔二年「吉禘于莊公」，僖八年「禘于大廟」。彼皆書禘，此傳言「禘于武公」，則亦是禘。不書為禘，而言「有事」者，此經所書不論禘祭是非，略書有祭事者，本為叔弓卒起也。止為叔弓之卒，須道當祭之時，所書不為禘也。《釋例》曰：「三年之禘，自國之常。常事不書，故唯書此數事。祭雖得常，亦記仲遂叔弓之非常也。」是言叔弓之卒非常，故書之也。《釋例》亦云：「凡三年喪畢然後禘，于是遂以三年為節。當仍計除喪即吉之月，卜日而後行事，無復常月也。是以經書禘及大事，傳唯見莊公之速，他無非時之譏也。」即如例言，三年一禘。若計襄公之薨，則禘當在二年、五年、八年、十一年、十四年，此年非禘年也。若計齊歸之薨，則禘當在十三年、十六年，此年亦非禘年也。而云「祭雖得常」者，《釋例》曰：「禘于大廟，禮之常也，各于其宮，時之為也。雖非三年大祭，而書禘，用禘禮也。昭二十五年傳曰：『將禘于襄公』，亦其義也。」是言「于武宮」者，時之所為，實非禘年用禘禮。此實非常，但經之所書，唯譏莊公之速，其余不復譏耳。既不以為譏，即是得常，故云「祭雖得常」，叔弓為非常也。武宮者，魯武公廟，毀巳久矣。成六年復立之，遂即不毀。《明堂位》云：「魯公之廟，文世室也。武公之廟，武世室也。」鄭玄云：「此二廟象周有文武之廟也。世室者，不毀之名。」是魯以武公為不毀之廟，故禘于其宮，不于大廟，亦非常也。
　　夏，蔡朝吳出奔鄭。朝吳不遠讒人，所以見逐而書名。
　　○遠，于萬反。 
　　六月，丁巳，朔，日有食之。無傳。 
　　秋，晉荀吳帥師伐鮮虞。 
　　冬，公如晉。 
　　【傳】十五年，春，將禘于武公，戒百官。（齊戒。
　　○禘，大計反。齊，側皆反。） 
　　[疏]「戒百官」。
　　○正義曰：《周禮 大宰》：「祀五帝」，「前期十日，帥執事而卜日，遂戒」，「享先王亦如之」。鄭玄云：「前期，前所諏之日也。十日容散齊七日，致齊三日也。執事，宗伯、大卜之屬。既下，又戒百官以始齊。」此「戒百官」，亦謂戒之令齊，故杜云「齊戒」，言是齊之戒也。《祭統》云：「及時將祭，君子乃齊。齊之為言齊也，齊不齊，以致齊也。」「是故君子之齊也，專致其精明之德也。故散齊七日以定之，致齊三日以齊之。定之之謂齊。齊者，精明之至也」。是將祭必齊，祭前豫戒之也。
　　梓慎曰：「禘之日，其有咎乎！吾見赤黑之祲，非祭祥也，喪氛也。祲，妖氛也。蓋見于宗廟，故以為非祭祥也。氛，惡氣也。
　　○咎，其九反。祲，子鴆反。氛，芳云反，徐侯云反，蓋見，賢遍反。 
　　[疏]注「祲妖」至「氣也」。
　　○正義曰：《周禮》有「眡祲之官」，鄭玄云：「祲，陰陽氣相侵漸成祥者，其職掌十煇之法一曰：「祲二曰：「象鄭玄云：「煇為日光氣也。然則祲是陰陽之氣相侵之名。日光之氣，有名為祲。祲之所見，非獨見于日光，故直云「祲，妖氛也」。梓慎唯言見祲，不言祲之所在。為祭而言，故疑云「蓋見于宗廟，故以為非祭祥也」。《月令》云：「氛霧冥冥」，則氛亦氣也。以言「喪氛」，故以氛為「惡氣也」。見赤黑之祲以為喪氛，則赤黑是喪象，梓慎有以知之。服虔云：「水黑火赤，水火相遇」云云。
　　其在涖事乎？」涖，臨也。
　　○涖音利。 
　　[疏]「其在涖事乎」。
　　○正義曰：既見喪氛，又言喪之所在，其在涖事之人乎，意疑涖事者當其咎也。
　　二月，癸酉，禘，叔弓涖事，籥入而卒，去樂卒事，禮也。大臣卒，故為之去樂。
　　○去，起呂反，注及下同。為，于偽反。 
　　楚費無極害朝吳之在蔡也，朝吳，蔡大夫，有功于楚平王，故無極恐其有寵，疾害之。
　　○費，扶味反。欲去之。乃謂之曰：「王唯信子，故處子于蔡。子亦長矣，而在下位，辱。必求之，吾助子請。」請求上位。
　　○長，丁丈反。 
　　[疏]「在下位辱」。
　　○正義曰：言在下位，可恥辱也。服虔以「辱」從下讀，訓之為欲，欲必求之，吾助子請，妄也。
　　又謂其上之人蔡人在上位者。曰：「王唯信吳，故處諸蔡，二三子莫之如也。而在其上，不亦難乎？弗圖，必及于難。」夏，蔡人逐朝吳。朝吳出奔鄭。王怒曰：「余唯信吳，故寘諸蔡。且微吳，吾不及此。女何故去之？」無極對曰：「臣豈不欲吳？非不欲善吳。
　　○于難，乃旦反。寘，之豉反。女音汝。 
　　[疏]「二三子莫之如也」。
　　○正義曰：言二三子無如吳之見信。
　　然而前知其為人之異也。言其多權謀。 
　　[疏]「然而」至「異也」。
　　○正義曰：然此朝吳于事，必豫前知其為人之有異于余人也。
　　吳在蔡，蔡必速飛。去吳，所以翦其翼也。」以鳥喻也。言吳在蔡，必能使蔡速強而背楚。
　　○背音佩。 
　　六月，乙丑，王大子壽卒。周景王子。 
　　秋，八月，戊寅，王穆後崩。大子壽之母也。傳為晉荀躒如周葬穆後起。 
　　晉荀吳帥師伐鮮虞，圍鼓。鼓，白狄之別。巨鹿下曲陽縣有鼓聚。
　　○聚，才喻反。鼓人或請以城叛，穆子弗許。左右曰：「師徒不勤，而可以獲城，何故不為？」穆子曰：「吾聞諸叔向曰：『好惡不愆，民知所適，事無不濟。』愆，過也。適，歸也。
　　○好，呼報反。惡，烏路反。或並依字讀。下及注皆同。愆，起虔反。 
　　[疏]「好惡」至「所適」。
　　○正義曰：所好必善，所惡必惡。在上者所好所惡，不有愆過，則下民知所適歸。言皆知歸于善也。
　　或以吾城叛，吾所甚惡也。人以城來，吾獨何好焉？賞所甚惡，若所好何？無以復加所好。
　　○複，扶又反。若其弗賞，是失信也，何以庇民？力能則進，否則退，量力而行。吾不可以欲城而邇姦，所喪滋多。」使鼓人殺叛人，而繕守備。圍鼓三月，鼓人或請降，使其民見，曰：「猶有食色，姑修而城。」軍吏曰：「獲城而弗取，勤民而頓兵，何以事君？」穆子曰：「吾以事君也。獲一邑而教民怠，將焉用邑？邑以賈怠，不如完舊。完猶保守。
　　○庇，必利反，又音秘。喪，息浪反。繕，巿戰反。守，手又反。降，戶江反。見，賢遍反。焉，于虔反，賈音古，下同。 
　　[疏]獲一邑而教民怠。
　　○正義曰：若不受其降，民皆一心事其本國，不敢怠惰，以叛其主。今若受其降人，便是許其叛主，則是教我國人令其外叛。是雖獲一邑，而教民怠惰，不守死事君，是所得少所失多。
　　賈怠無卒，卒，終也。棄舊不祥。鼓人能事其君，我亦能事吾君。率義不爽，爽，差也。 
　　[疏]「鼓人」至「吾君」。
　　○正義曰：言今不聽降叛，使鼓人能事其君也。教民不怠，是我亦能事吾君也。
　　好惡不愆，城可獲而民知義所，知義所在也。荀吳必其能獲，故因以示義。 
　　[疏]注「知義」至「示義」。正義曰：知義所在，在于事君，不怠惰，不苟求生也。十七年荀吳詐祭于雒以滅陸渾，二十二年負甲偽糴以入昔陽。而此時獨得降而不納者，此時荀吳自度已力，必其能獲，故因以示義。
　　有死命而無二心，不亦可乎！」鼓人告食竭力盡，而後取之。克鼓而反，不戮一人，以鼓子<鳥>鞮歸。<鳥>鞮，鼓君名。
　　○<鳥>，本又作鳶。悅全反。鞮，丁兮反。 
　　冬，公如晉，平丘之會故也。平丘會，公不與盟。季孫見執，今既得免，故往謝之。
　　○與音預。 
　　十二月，晉荀躒如周葬穆後，籍談為介。既葬除喪，以文伯宴，樽以魯壺。文伯，荀躒也。魯壺，魯所獻壺樽。
　　○躒，力狄反，本又作樂。同。介音界。樽，本或作尊，又作樽，並同。 
　　[疏]注「魯壺魯所獻壺樽」。
　　○正義曰：《周禮 司尊彞》云：「秋嘗冬烝」，「其饋獻用兩壺樽」。鄭玄云：「壺者，以壺為尊。」《燕禮》云：「司宮尊于東楹之西，兩方壺，左丘酒」，是禮法有以壺為樽。
　　王曰：「伯氏，諸侯皆有以鎮撫王室，晉獨無有，何也？」感魯壺而言也。鎮撫王室，謂貢獻之物。文伯揖籍談，文伯無辭，揖籍談使對。對曰：「諸侯之封也，皆受明器于王室，謂明德之分器。
　　○分，扶問反，年內同。以鎮撫其社稷，故能薦彝器于王。薦，獻也。彝，常也。謂可常寶之器，若魯壺之屬。
　　○彝，以之反。晉居深山，戎狄之與鄰，而遠于王室。王靈不及，拜戎不暇，言王寵靈不見及，故數為戎所加陵。
　　○遠，于萬反，又如字。數音朔。 
　　[疏]「拜戎不暇」。
　　○正義曰：數為戎所侵陵，拜謝戎師，不有閒暇。
　　其何以獻器？」王曰：「叔氏，而忘諸乎？叔，籍談字。叔父唐叔，成王之母弟也，其反無分乎？密須之鼓，與其大路，文所以大蒐也。密須，姞姓國也，在安定陰密縣。文王伐之，得其鼓路以蒐。
　　○蒐，所求反。姞，其吉反，又其乙反。闕鞏之甲，武所以克商也，闕鞏國所出鎧。
　　○鞏，九勇反。鎧，開代反。唐叔受之，以處參虛，匡有戎狄。參虛，實沈之次，晉之分野。
　　○參，所金反，注同。 
　　[疏]注「參虛」至「分野」。
　　○正義曰：實沈之次，晉之分野。上系參之虛域，故云參虛。
　　其後襄之二路，周襄王所賜晉文公大路、戎路。戚鉞秬鬯、戚，斧也。鉞，金鉞。秬，黑黍。鬯，香酒。
　　○戚音戚。鉞音越。秬音巨。鬯音暢。 
　　[疏]注「戚斧」至「香酒」。
　　○正義曰：《廣雅》云：戚、鉞，斧也。俱是斧也，蓋鉞大而斧小。《大公六韜》云：「大柯斧重八斤，一名天鉞。」是鉞大于斧也。《尚書 牧誓》云：「武王左杖黃鉞，」孔安國云：「以黃金飾斧」，是鉞以金飾也。「秬，黑黍」，《釋草》文也。《周禮》有鬯人之官，鄭玄云：「鬯，釀秬為酒，芬香條暢于上下也。」是鬯為香酒也。賜之戚鉞者，使之專殺戮也。賜之秬鬯者，使之祭先祖也。《王制》云：「諸侯賜弓矢，然後徵；賜鈇鉞，然後殺；賜圭瓚，然後為鬯。」《詩》陳宣王賜召、穆公云：「秬鬯一卣，告于文人」是也。
　　彤弓虎賁，文公受之，以有南陽之田，事在僖二十八年。
　　○彤，徒冬反。賁音奔。撫徵東夏，非分而何？夫有勳而不廢，加重賞。
　　○夏，戶雅反。 
　　[疏]「撫徵東夏」。
　　○正義曰：服者撫之，叛者徵之。晉于諸夏國差近西，故令主東夏。
　　有績而載，書功于策。奉之以土田，有南陽。撫之以彝器，弓鉞之屬。旌之以車服，襄之二路。明之以文章，旌旗。子孫不忘，所謂福也。福祚之不登叔父，焉在？言福祚不在叔父，當在誰邪？
　　○福祚之不登叔父絕句。焉，于虔反，下將焉用之同。 
　　[疏]「福祚」至「焉在」。
　　○正義曰：言福祚之不在叔父，此福祚更焉所在乎？言其不在他也。登，陟，即是在之義也。
　　且昔而高祖孫伯黶，司晉之典籍，以為大政，故曰籍氏。孫伯黶，晉正卿，籍談九世祖。
　　○黶，以斬反。 
　　[疏]注「孫伯」至「世祖」。
　　○正義曰：孫伯黶為晉之正卿，世掌典籍，有功，故曰籍氏是籍談九世祖也。其九世之次，《世本》云：「黶生司空頡，頡生南里叔子，子生叔正官伯，伯生司徒公，公生曲沃正少襄，襄生司功大伯，伯生候季子，子生籍游，游生談，談生秦。」是也。九世之祖稱高祖者，言是高遠之祖也。郯子以少皞為高祖，意與此同。
　　及辛有之二子董之晉，于是乎有董史。辛有，周人也。其二子適晉為大史，籍黶與之共董督晉典，因為董氏，董狐其後。 
　　[疏]注「辛有」至「其後」。正義曰：僖二十二年傳曰：「平王之東遷也，辛有適伊川」，則辛有平王時人也。此王因籍說董，言晉國唯有籍、董二族世掌典籍。
　　女，司典之後也，何故忘之？」籍談不能對。賓出，王曰：「籍父其無后乎！數典而忘其祖。」忘祖業。
　　○女音汝。數，色主反。 
　　[疏]「籍父其無后乎」。
　　○正義曰：定十四年，「晉人敗范、中行氏之師于潞，獲籍秦」。秦即談之子，是無後。
　　籍談歸，以告叔向。叔向曰：「王其不終乎！吾聞之，所樂必卒焉。今王樂憂，若卒以憂，不可謂終。王一歲而有三年之喪二焉，天子絕期，唯服三年。故後雖期，通謂之三年喪。
　　○樂音洛，下文注皆同。期，居其反，下同。 
　　[疏]「王其」至「未終」。
　　○正義曰：言王其不得以壽終乎！言將夭命而橫死也。吾聞之，心之所樂，必卒于此焉。今王在憂而樂，是為樂憂也。亦既樂憂，必以憂卒。若性命之卒以憂而死，不可謂之終也。言以憂死，是不終其天年也。
　　○注「天子」至「年喪」。
　　○正義曰：《喪服》斬衰三年章內有「父為長子」，傳曰：「何以三年也？正體于上，又乃將所傳重也」。齊衰杖期章內有「夫為妻」，傳曰：「為妻何以期也？妻至親也。」服問曰：「君所主夫人妻大子適婦？」鄭玄云：「言妻見大夫以下亦為此三人為喪主。」記言君者，主謂諸侯，而天子亦與妻為喪主也。然則妻服齊衰期耳，而傳以後崩大子卒為三年之喪二者，《喪服》杖期章內有「父在為母。傳曰：何以期？屈也。至尊在，不敢申其私親也。父必三年然後娶，達子之志也。」父以其子有三年之戚，為之三年不娶，則夫之于妻有三年之義，故可通謂之三年之喪。
　　于是乎以喪賓宴，又求彝器，樂憂甚矣，且非禮也。彝器之來，嘉功之由，非由喪也。三年之喪，雖貴遂服，禮也。天子諸侯除喪當在卒哭，今王既葬而除，故議其不遂。王雖弗遂，宴樂以早，亦非禮也。言今雖不能遂服，猶當靜嘿，而便宴樂，又失禮也。
　　○嘿，亡北反，本或作默，同。 
　　[疏]「于是」至「喪也」。
　　○正義曰：弔喪送葬之賓，不合與之宴樂。王于是乎以喪賓共宴樂，又求常寶之器。在憂而為此樂，其為樂憂甚矣。且求器又非禮也。諸侯有常器之來獻王者，乃為嘉功之由。諸侯自有善功，乃作常器以獻其功。獻非由喪也，言王不可責喪賓獻器也。
　　○「三年」至「非禮」。
　　○正義曰：遂由申也，竟也。其意言三年之喪，雖貴為天子，由當申遂其服，使終日月，乃是禮也。除喪大速，是非禮也。王雖不能遂竟其服，猶當靜嘿，而已不宜宴樂。而宴樂以早，亦非禮也。
　　○注「天子」至「不遂」。


上一篇　下一篇 