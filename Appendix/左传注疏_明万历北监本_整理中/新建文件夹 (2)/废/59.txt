總目 > 儒藏 > 春秋 > 春秋左傳正義 > 春秋左傳正義059
　　[疏]「淳覜有璋」。正義曰：鄭氏、先儒以為，朝聘之禮，使執玉以授主國之君，乃行享禮，獻國之所有。覜，見也，謂行享禮以見主國之君也。案：《小行人》：「合六幣：圭以馬，璋以皮，璧以帛，琮以錦，琥以繡，璜以黼。」鄭玄云：「上公享王，圭以馬；享後，璋以皮。侯、伯、子、男享王，璧以帛；享後，琮以錦。公、侯、伯于諸侯，則享用璧琮。子、男于大國，享君琥以繡；于夫人璜以黼。」此云「享覜有璋」者，據上公享後言之。所以特舉享後者，舉璋與圭相對。其實享禮，圭與璧、琮、琥、璜皆有。今檢杜注意，義則不然，謂王國設酒食以饗賓，賓則執璋以行禮，故云「享覜有璋」。注云「享，饗也」，破享獻之「享」為饗食之「饗」。杜必然者，以此傳下云：「設機而不倚，爵盈而不飲；宴有好貨，飧有陪鼎。」皆論饗禮及饗宴之事，故破「享」為「饗」，即《大行人》三饗、三食、三宴之類是也。但饗禮既亡，執璋無文耳，故杜云「臣為君使執璋」，則《詩》云：「奉璋峨峨」，《尚書》「大保秉璋以酢」之類是也。
　　小有述職，諸侯適天子曰述職。
　　○述職，述其所治國之功職也。 
　　[疏]注「諸侯」至「述職」。
　　○正義曰：《孟子》云：「天子適諸侯曰巡狩。巡狩者，巡所守也。諸侯朝天子曰述職。述職者，述所職也。」其意言諸侯職在治國家，事天子，以時人朝，述修其所職也。天子職在立諸侯，撫下民，以時巡狩，省視其功勞也。
　　大有巡功。天子巡守曰巡功。
　　○巡功，巡所守之功績。巡守，手又反。設機而不倚，爵盈而不飲；言務行禮。
　　○機音幾。倚，于綺反。 
　　[疏]「設機」至「不飲」。
　　○正義曰：朝聘之禮，有設幾進爵之時。朝禮雖亡，而《聘禮》有其略也。《聘義》曰：「聘射之禮，至大禮也，質明而始行事，日幾中而後禮成。非強有力者，弗能行也。酒清，人渴而不敢飲也。肉乾，人飢而不敢食也。」是言務在行禮，不敢倚機，不敢飲酒也。
　　宴有好貨，宴飲以貨為好。衣服、車馬，在客所無。
　　○好，呼報反，注及下同。 
　　[疏]注「宴飲」至「所無」。
　　○正義曰：謂主國宴賓，以貨才為恩好。謂「衣服、車馬，在客所無」者，與之也。明年，晉享季武子，重其好貨。僖二十九年，介葛盧來，禮之加宴好。《詩 序》云：「《鹿鳴》，燕群臣嘉賓也。既飲食之，又實幣帛筐篚以將其厚意。」是也。
　　飧有陪鼎，熟食為飧。陪，加也，加鼎所以厚殷勤。
　　○飧音孫。陪，薄回反，徐扶杯反。 
　　[疏]注「熟食」至「殷勤」。
　　○正義曰：《聘禮》：「賓始入館，宰夫朝服設飧，飪一牢，在西鼎九，羞鼎三。」鄭玄云：「食不備禮曰飧。飪，熟也。其鼎實如饔餼。羞鼎，則陪鼎也。以其實言之則曰羞，以其陳言之則曰陪。」是飧有陪鼎。鄭以飧禮小，饔餼禮大，故云「食不備禮曰飧」。言饔餼備而飧不備也。杜以餼生而飧熟，故云「熟食為飧」。《聘禮》又云：「君使卿韋弁，歸饔餼五牢，飪一牢，鼎九，設于西階前，陪鼎當內廉。」鄭玄云：「陪鼎三牲臛：膷、臐、膮也。陪之庶羞，加也。」服虔云：「陪牛、羊、豕鼎，故云『陪鼎』。」《周禮 掌客》云：「凡諸侯之禮，上公飧五牢，饔餼九牢；侯伯飧四牢，饔餼二牢；子男飧三牢，饔餼五牢。」是朝聘皆有飧也。案：《聘禮》「歸饔餼五牢」：于賓館，飪一牢，鼎九，設于西階前。牛鼎一、羊鼎一、豕鼎一、魚鼎一、臘鼎一、腸胃鼎一、膚鼎一、鮮魚鼎一、鮮臘鼎一，凡九鼎，從北向南而陳。又有陪鼎三，其一曰膷鼎，牛臛也，在牛鼎之西；其一曰臐鼎，羊臛也，在羊鼎之西；其一曰膮鼎，豕臛也，在豕鼎之西；其陪所設，當西階之內廉。腥二牢，陳于東階之前，南陳，牢別七鼎，無鮮魚、鮮臘也。並上飪一牢，所謂死牢三。又餼二牢，陳于門內之西。是卿之饔餼五牢。案：鄭注《掌客》：「其子男饔餼五牢，與卿同，其腥鼎加鮮魚鮮臘，牢別有九也，其陳設如卿之禮。侯伯饔餼七牢，死牢四，飪一牢在西，腥三牢在東，餼三牢在門西。其陳設如子男之禮上公饔餼九牢，死五牢，飪七牢在西，腥四牢在東，餼四牢陳于門西。其陳皆如侯伯之禮也。」《掌客》注云：「爵卿也，則飧二牢，饔餼五牢。爵大夫也，則飧大牢，饔餼二牢。」
　　入有郊勞，賓至，逆勞之于郊。出有贈賄，去則贈之以貨賄。禮之至也。國家之敗，失之道也，則禍亂興。失朝聘宴好之道。城濮之役，在僖二十八年。
　　○濮音卜。晉無楚備，以敗于邲。在宣十二年言兵禍始于城濮。
　　○邲，皮必反。邲之役，楚無晉備，以敗于鄢。在成十六年。
　　○鄢，于晚反。 
　　[疏]「以敗于鄢」。
　　○正義曰：以上文類之，當注云：「言兵禍始于邲」。而不注者，從可知也。
　　自鄢以來，晉不失備，而加之以禮，重之以睦，君臣和也。
　　○重，直用反。是以楚弗能報，而求親焉。既獲姻親，又欲恥之，以召寇讎，備之若何？言何以為備。
　　○姻音因。誰其重此？言怨重。若有其人，恥之可也。謂有賢人以敵晉，則可恥之。若其未有，君亦圖之。晉之事君，臣曰可矣。求諸侯而麇至。麇，群也。
　　○麇，音隕反，又其鄖反，注同。求昏而薦女，薦，進也。君親送之，上卿及上大夫致之。猶欲恥之，君其亦有備矣。不然，奈何？韓起之下，趙成、中行吳、魏舒、范鞅、知盈；五卿位在韓起之下，皆三軍之將佐也。成，趙武之子。吳，荀偃之子。
　　○行，戶郎反。鞅，于丈反。知音智。將，子匠反。羊舌肸之下，祁午、張趯、籍談、女齊、梁丙、張骼、輔躒、苗賁皇，皆諸侯之選也。言非凡人。
　　○趯，他歷反。骼，古百反，或音各。躒，力狄反，又力各反，木又作「櫟」，同。賁，扶云反。選，息戀反。韓襄為公族大夫，韓須受命而使矣。襄，韓無忌子也。為公族大夫。須，起之門子，年雖幼，巳任出使。
　　○使，所吏反，注及下注同。任音壬。 
　　[疏]「韓須受命而使」。
　　○正義曰：三年傳云：「韓須如齊，逆少姜」。是受命出使之事。
　　箕襄、邢帶、二人，韓氏族。叔禽、叔椒子羽，皆韓起庶子。 
　　[疏]注「皆韓起庶子」。
　　○正義曰：賈逵云然，杜依用之。杜以上箕襄、邢帶食邑于箕、邢，故為韓氏之族。叔禽、叔椒皆連叔為文，羽又稱子，事似兄弟，故云「皆韓起庶子」。劉炫以為叔禽等亦是韓起之族，既無明證，而妄規杜氏非也。
　　皆大家也。韓賦七邑，皆成縣也。成縣，賦百乘也。
　　○韓賦七邑。韓襄，起之兄子。箕襄、邢帶二人，韓氏族。韓須、叔禽、叔椒、子羽四人，皆韓起子。凡七人，人一邑。乘，繩証反，下皆同。羊舌四族，皆彊家也。四族：銅鞮伯華、叔向、叔魚、叔虎兄弟四人。
　　○鞮，丁兮反。 
　　[疏]注「四族」至「四人」。
　　○正義曰：《家語》孔子曰：「銅鞮伯華不死，天下其定矣。」其人名赤，字伯華，食邑于銅鞮。叔魚名鮒，見于十三年傳。叔虎見于襄二十一一年傳。于時虎已死。今得數叔虎者，雖身死，其族猶在。故傳不言羊舌四人，而云「四族」，明指其族也。據傳文，叔向兄弟四人，有叔虎。案：《世本》，叔向兄弟有「季夙」。疑季夙即是虎也。故服氏數伯華、叔向、叔魚、季夙。劉炫以為叔虎于時已死，別有季夙，而規杜氏，非也。
　　晉人若喪韓起、楊肸五卿八大夫五卿，趙成以下。八大夫，祁午以下。
　　○喪，息浪反。楊肸，叔向本羊舌氏，食菜于楊，故又號楊肸也。輔韓須楊石，石，叔向子食我也。
　　○食音嗣。因其十家九縣，韓氏七，羊舌氏四，而言十家，舉大數也。羊舌四家，共二縣，故但言「彊家」。 
　　[疏]注「韓氏」至「彊家」。
　　○正義曰：杜以家、縣為一，故並韓賦七邑，與羊舌四族，乃為十一，而言十家，舉大數也。羊舌四族，族有一縣，則又大多，故以為「四家共二縣」也。劉炫以為「韓須是起之門子，不別更稱家。去韓須之外，韓氏唯有六家，並羊舌四族，故為十家也。」今知不然者，以傳歷序韓襄為公族大夫，韓須受命而使，即云箕襄以下皆大家，故知韓須在其內也。又韓賦七邑則韓須有邑。既有其邑，自然稱家。哀二年傳曰：「上大夫受縣。」《論語》云：「百乘之家。」家即縣也。劉以為韓須不得為家，家不得稱縣；以為韓氏六家，羊舌四家，為十家，而規杜氏，非也。
　　長轂九百，長轂，戎車也。縣百乘。
　　○轂，古木反。 
　　[疏]「長轂」。
　　○正義曰：《考工記 車人》云，兵車乘車輪崇六尺六寸，田車輪崇六尺三寸，兵車轂長三尺三寸。又云，大車半柯，長尺半。是短也。
　　其余四十縣遺守四千，計遺守國者，尚有四千乘。
　　○遺，唯季反。奮其武怒，以報其大恥，伯華謀之，伯華，叔向兄。中行伯、魏舒帥之，伯，仲行吳。其蔑不濟矣。君將以親易怨，失婚姻之親。實無禮以速寇，而未有其備，使群臣往遺之禽，以逞君心，何不可之有？王曰：「不谷之過也，大夫無辱。」謝薳啟彊。 
　　[疏]「何不可之有」。
　　○正義曰：啟彊發首言「可」，此云「何不可之有」，言其可也，紹上可之言。服虔云：「何不可之有，如是，大不識文勢。」
　　厚為韓子禮。王欲敖叔向以其所不知，而不能，言叔向之多知。
　　○敖，五報反。「叔向以其所不知」絕句。多知，如字，一音智。 
　　[疏]「王欲」至「不能」。
　　○正義曰：王欲謂叔向以為敖樂，以其所不知不解之處試之，而竟不能。王之所為，叔向悉解。故杜云「叔向之多知」。
　　亦厚其禮。韓起反，鄭伯勞諸圉，圉，鄭地名。辭不敢見，禮也。奉使君命未反故。
　　○見，賢遍反。 
　　鄭罕虎如齊，娶于子尾氏。自為逆也。
　　○娶，七住反。為，于偽反。晏子驟見之，陳桓子問其故，對曰：「能用善人，民之主也。」謂授子產政。
　　○驟，仕救反。 
　　夏，莒牟夷以牟婁及防、茲來奔。牟夷非卿而書，尊地也。尊，重也。重地，故書以名。其人終為不義。莒人愬于晉。愬魯受牟夷。
　　○愬，悉路反。晉侯欲止公。范獻子曰：「不可。人朝而執之，誘也。討不以師，而誘以成之，惰也。為盟主而犯此二者，無乃不可乎？請歸之，間而以師討焉。」間，暇也。
　　○誘音酉。惰，徒臥反。間音閒，注同，又如字。又歸公。秋，七月，公至自晉。莒人來討，討受牟夷。不設備。戊辰，叔弓敗諸蚡泉，莒未陳也。嫌君臣異，故重發例。
　　○陳，直覲反。重，直用反。 
　　冬，十月，楚子以諸侯及東夷伐吳，以報棘、櫟、麻之役。役在四年。薳射以繁揚之師，會于夏汭。會楚子。
　　○射，食夜反，又食亦反。越大夫常壽過帥師會楚子于瑣。瑣，楚地。
　　○過，古禾反。瑣，素果反。聞吳師出，薳啟彊帥師從之，從吳師也。遽不設備，吳人敗諸鵲岸。廬江舒縣有鵲尾渚。
　　○遽，其據反。岸，五旦反。楚子以馹至于羅汭。馹，傳也。羅，水名。
　　○馹，人實反。傳，中戀反。吳子使其弟蹶由犒師，犒，勞。
　　○蹶，居衛反。犒，苦報反。楚人執之，將以釁鼓。王使問焉，曰：「女卜來吉乎？」對曰：「吉。寡君聞君將治兵于敝邑，卜之以守龜，曰：『余亟使人犒師，請行以觀王怒之疾徐，而為之備，尚克知之。』言吳令龜如此。
　　○釁，許覲反。女音汝。守，手又反，下同。亟，紀力反。龜兆告吉，曰，克可知也。君若驩焉，好逆使臣，滋敝邑休殆，休，解也。
　　○好，呼報反。使，所吏反，下並同。解，隹賣反。而忘其死，亡無日矣。今君奮焉，震電馮怒，馮，盛也。
　　○馮，皮冰反，徐敷求反，注同。虐執使臣，將以釁鼓，則吳知所備矣。敝邑雖羸，若早修完，完器備。
　　○羸，力危反。完音丸。 
　　[疏]「今君」至「釁鼓」。
　　○正義曰：言今君奮起威嚴，如天震電，盛為瞋怒，虐執云云是也。
　　其可以息師。息楚之師。難易有備，可謂吉矣。且吳社稷是卜，豈為一人？使臣獲釁軍鼓，而敝邑知備，以御不虞，其為吉孰大焉？國之守龜，其何事不卜？言常卜。
　　○易，以豉反。豈為，于偽反。御，魚呂反。 
　　[疏]「難易有備」。
　　○正義曰：言知楚為患難，則吳易有防備也。
　　○「且吳社稷是卜」。
　　○正義曰：恐楚王言，女既云「吉」，何故今欲被殺？故言此以塞之。
　　○「國之守龜。」
　　○正義曰：又恐王言，龜既言「吉」，而使人被殺？則是龜不信，故又言此以答之。
　　一臧一否，其誰能常之？城濮之兆，其報在邲。城濮戰，楚卜吉，其效乃在邲。
　　○否，悲矣反，舊方有反。今此行也，其庸有報志？」言吳有報楚意。乃弗殺。楚師濟于羅汭，沈尹赤會楚子次于萊山。薳射帥繁揚之師，先入南懷，楚師從之，及汝清，南懷、汝清，皆楚界。
　　○萊音來。吳不可入。有備。楚子遂觀兵于坁箕之山。觀，示也。
　　○觀舊音官，讀《爾雅》者，皆官喚反，注同。坁，直夷反。是行也，吳早設備，楚無功而還，以蹶由歸。楚子懼吳，使沈尹射待命于巢，薳啟彊待命于雩婁，禮也。善有備。
　　○雩音于，徐況于反，如淳同，韋昭音虛。婁，力侯反，徐力俱反，如淳音樓。 
　　秦後子復歸于秦，元年奔晉。景公卒故也。終五稔之言。
　　○五稔，而甚反。 
　　【經】六年，春，王正月，杞伯益姑卒。（再同盟。） 
　　[疏]注「再同盟」。
　　○正義曰：益姑以襄二十四年，即位二十五年盟于重丘，魯、杞俱在，二十九年又杞子來盟，是再同盟。
　　葬秦景公。 
　　夏，季孫宿如晉。葬杞文公。無傳。 
　　宋華合比出奔衛。合比事君不以道，自取奔亡，書名罪之。
　　○華，戶化反。比，如字，又毗志反。 
　　[疏]「合比」至「罪之」。
　　○正義曰：寺人柳有寵，大子佐惡之，合比請殺之，求媚于大子，而欲殺君之寵臣，是事君不以道也。以此而自取奔亡，故書名以罪之。
　　秋，九月，大雩。 
　　楚薳罷帥師伐吳。
　　○罷音皮。 
　　冬，叔弓如楚。 
　　齊侯伐北燕。 
　　【傳】六年，春，王正月，杞文公卒，吊如同盟，禮也。（魯怨杞因晉取其田，而今不廢喪紀，故禮之。）大夫如秦，葬景公，禮也。（合先王士吊大夫送葬之禮。） 
　　[疏]注「合先」至「之禮」。
　　○正義曰：「先王之制，諸侯之喪，士吊，大夫送葬」。三十年傳文也。《釋例》曰：「先王之制，諸侯之喪，士吊，大夫送葬。及其失也，禮過于重。文、襄之伯，因而抑之。諸侯之喪，大夫吊，卿共喪事。夫人之喪，士吊，大夫送葬，猶過古制。故公子遂如晉，葬襄公，傳不言禮。葬秦景公，傳曰『大夫如秦葬景公』，特稱禮也。一以示古制；二以示書他國之葬，必須魯會；三以示奉使非卿，則不書于經。此皆丘明之微文也。」
　　三月，鄭人鑄刑書。鑄刑書于鼎，以為國之常法。
　　○鑄，之樹反。 
　　[疏]注「鑄刑書于鼎」。
　　○正義曰：傳直言「鑄刑書」，知鑄之于鼎者，二十九年傳云：「晉趙鞅、荀寅賦晉國一鼓鐵，以鑄刑鼎，著范宣子所為刑書焉。」彼是鑄之于鼎，知此亦是鼎也。
　　叔向使詒子產書詒，遺也。
　　○詒，以之反。遺，唯季反。曰：「始吾有虞于子，虞，度也。言準度子產以為已法。
　　○度，待洛反，下同。今則巳矣。己，止也。昔先王議事以制，不為刑辟，懼民之有爭心也。臨事制刑，不豫設法也。法豫設，則民知爭端。
　　○辟，婢亦反，下皆同。爭，爭斗之爭，注及下注同。 
　　[疏]注「臨事」至「爭端」。
　　○正義曰：《尚書 伊訓》云：「先王肇修人紀，制官刑，儆于有位。」又穆王命呂侯訓夏贖刑，作《呂刑》之篇，其經云：「墨罰之屬千，劓罰之屬千，剕罰之屬五百，宮罰之屬三百，大辟之屬二百，五刑之屬三千。」《周禮》：「司刑掌五刑之法，以麗萬民之罪，墨罪五百，劓罪五百，宮罪五百，剕罪五百，殺罪五百。」據此二文，雖王者相變，條數不同，皆是豫制刑矣。而云「臨事制刑，不豫設法」者，聖王雖制刑法，舉其大綱，但共犯一法，情有淺深，或輕而難原，或重而可恕，臨其時事，議其重輕，雖依準舊條，而斷有出入，不豫設定法，告示下民，令不測其淺深，常畏威而懼罪也。法之所以不可豫定者，于小罪之間，或情有大惡，盡皆致之極刑，則本非應重之罪；悉令從其輕比，又不足以創小人也。于大罪之間，或情有可恕，儘加大辟，則枉害良善；輕致其罰，則脫漏重辜。以此之故，不得不臨時議之，準狀加罪。今鄭鑄之于鼎，以章示下民，亦既示民，即為定法。民有所犯，依法而斷。設令情有可恕，不敢曲法以矜之。罪實難原，不得違制以入之。法既豫定，民皆先知，于是倚公法以展私情，附輕刑而犯大惡，是無所忌而起爭端也。漢、魏以來，班律于民，懼其如此，制為比例。入罪者舉輕以明重，出罪者舉重以明輕。因小事而別有大罪者，則云所為重，以重論。皆不可一定故也。
　　猶不可禁御，是故閒之以義，閒，防也。糾之以政，糾，舉也。行之以禮，守之以信，奉之以仁，奉，養也。制為祿位，以勸其從，勸從教。嚴斷刑罰，以威其淫。淫，放也。 
　　[疏]「閒之」至「其淫」。
　　○正義曰：義者，宜也，合于事宜。閒謂防衛也。「閒之以義」，曰衛之使合于事宜者也。政者，正也，齊正在下。糾謂舉治也，糾之以政，舉治之使從于齊正也。禮當勉力履行，故「行之以禮」也。信當守而勿失，故「守之以信」也。仁心所以養物，故「奉之以仁」也。位以序德，祿以酬勤，有德能勤，則居官食祿，制為祿位，以勸其從順教令也。其有犯罪則制之刑罰，故「嚴斷刑罰」，以威其驕淫放佚也。嚴斷，言其不放舍也。對文則加罪為刑，收贖為罰；散則刑、罰通也。閒之以下，皆言在上位者行此事治民也。
　　懼其未也，故誨之以忠，聳之以行，聳，懼也。
　　○聳，息勇反。行，下孟反。教之以務，時所急。使之以和，說以使民。
　　○說音悅。臨之以敬，涖之以彊，施之于事為涖。
　　○涖音利，又音類。斷之以剛。義斷恩。 
　　[疏]「懼其」至「以剛」。
　　○正義曰：此上言行事，此又言用心。言雖行上事，懼其未從教也，故復勞心以撫之。于文「中、心」為「忠」，「如、心」為「恕」，謂如其已心也。事親、事君，遠及諸物，宜恕以待之，不得虛詐。忠是萬事之本，故陳忠恕之事，以訓誨之。行善得善，行惡得惡，舉善惡之行以恐懼之。時之所急，民或不知，故教示之以當時之務。居上位者，失于以威迫人，故「使之以和」，當和說以使之。臨、涖一也，臨謂位居其上，俯臨其下；涖謂有所施為，臨撫其事。臨謂平常之時，涖謂當事之時，居上位者，失于驕慢。「臨之以敬」，言常共敬以臨之。其監于行事者，失于懈倦，「涖之以彊」，言當彊力以臨之。柔而少決，為政之病，故斷之以剛彊，此云「斷之以剛」，即上嚴斷之義。嚴謂威可畏，剛謂情無私。此皆論心，故重言之。
　　○注「聳懼也」。
　　○正義曰：《釋詁》文也。彼作「竦」，音義同。
　　○注「施之于事為涖」。
　　○正義曰：涖亦臨也。而與臨別文，故解之。《周禮 肆師》稱「涖卜」，《曲禮》云「涖官」，《春秋》書「涖盟」，皆謂當其事而臨之，故云「施之于事為涖」，則臨謂平常，涖謂當事，以此為異，故別文也。若散而言之，涖亦臨也。故《論語》云「不莊以涖之，則民不敬」是也。
　　○注「義斷恩」。
　　○正義曰：《喪服四制》云：「門內之治恩揜義，門外之治義斷恩。」《尚書 胤征》云：「威克厥愛允濟，愛克厥威允罔功。」是斷獄者，皆當義斷恩。
　　猶求聖哲之上，明察之官，上，公王也。官，卿大夫也。忠信之長，慈惠之師，民于是乎可任使也，而不生禍亂。民知有辟，則不忌于上。權移于法，故民不畏上。
　　○長，丁丈反。 
　　[疏]「猶求」至「使也」。
　　○正義曰：「以剛」以上，雖率意教人，猶為未善，更求聖哲王公之上制、明察大夫之官法、忠誠信著之長則、慈愛溫惠之師教。用此四法以教民，民于是乎可任使也。
　　○注「權移」至「畏上」。
　　○正義曰：刑不可知，威不可測，則民畏上也。今制法以定之，勒鼎以示之，民知在上不敢越法以罪己，又不能曲法以施恩，則權柄移于法，故民皆不畏上。
　　並有爭心，以徵于書，而徼幸以成之，因危文以生爭，緣徼幸以成其巧偽。
　　○徼，本又作「邀」，古堯反。巧如字，又苦孝反。 
　　[疏]注「因危」至「巧偽」。
　　○正義曰：法之設文有限，民之犯罪無窮。為法立文，不能網羅諸罪。民之所犯，不必正與法同，自然有危疑之理。因此危文以生與上爭罪之心，緣徼幸以成其巧偽，將有實罪而獲免者也。
　　弗可為矣。為，治也。夏有亂政，而作《禹刑》。商有亂政，而作《湯刑》。夏、商之亂，著禹、湯之法。言不能議事以制。
　　○夏，戶雅反。 
　　[疏]注「夏商」至「以制」。
　　○正義曰：夏、商之有亂政，在位多非賢哲，察獄或失其實，斷罪不得其中，至有以私亂公，以貨枉法。其事不可復治，乃遠取創業聖王當時所斷之獄，因其故事，制為定法。亦如鄭鼎所鑄，遵舊施行，言不能臨時議事，以制刑罪也。
　　周有亂政，而作《九刑》。周之衰亦為刑書，謂之《九刑》。 
　　[疏]注「周之」至「九刑」。
　　○正義曰：準夏、商所作，當為文、武、周公之制。不以聖王名刑而謂之「九刑」者，蓋周公別為此名，故稱之耳。
　　三辟之興，皆叔世也。言刑書不起于始盛之世。 
　　[疏]注「言刑」至「之世」。
　　○正義曰：三辟，謂《禹刑》、《湯刑》、《九刑》也。辟，罪也。三者斷罪之書，故為刑書，皆是叔世所為。言刑書不起于始盛之世議事制罪，叔世不復能然，采取上世決事之比，作書以為後法。其事是始盛之世，作書于衰亂之時。服虔云：「政衰為叔世，叔世逾于季世，季世不能作辟也。」
　　今吾子相鄭國，作封洫，在襄三十年。
　　○相，息亮反。洫，況域反。立謗政，作丘賦，在四年。
　　○謗，布浪反。制參辟，鑄刑書，制參辟，謂用三代之末法。
　　○參，七南反，一音三。 
　　[疏]注「制參」至「末法」。
　　○正義曰：制參辟、鑄刑書，是一事也，為其文，是制參辟；勒于鼎，是鑄刑書也。三代之辟，皆取前世故事，制以為法。子產亦取上世故事，故謂之「制參辟」。言其所制，用三代之末法；非謂子產所作還寫三代之書也，子產蓋亦采取上世所聞見斷獄善者以為書也。
　　將以靖民，不亦難乎？《詩》曰：『儀式刑文王之德，日靖四方。』《詩 頌》。言文王以德為儀式，故能日有安靖四方之功。刑，法也。 
　　[疏]「詩曰」至「四方」。
　　○正義曰：《周頌 我將》之篇，祀文王之樂歌也。杜言「文王以德為儀式。刑，法也」。則儀、式、刑三者，皆為法也。言以德為儀式法者，是文王之德也。由其以德為法，故能日日有安靖四方之功也。服虔云：「儀、善；式、用；刑，法；靖，謀也。言善用法文王之德，日日謀安四方。」此解于文便于杜也。
　　又曰：『儀刑文王，萬邦作孚。』《詩 大雅》。言文王作儀法，為天下所信。 
　　[疏]「又曰」至「作孚」。
　　○正義曰：《大雅 文王》之篇也。服虔云：「儀，善也。刑，法也。善用法者，文王也。言文王善用其法，故能為萬國所信也。」亦便于杜。
　　如是，何辟之有？言《詩》唯以德與信，不以刑也。民知爭端矣，將棄禮而徵于書。以刑書為徵。 
　　[疏]「民知」至「于書」。
　　○正義曰：端謂本也。今鑄鼎示民，則民知爭罪之本，在于刑書矣。制禮以為民則，作書以防民罪。違禮之愆，非刑書所禁，故民將棄禮而取徵驗于書也。刑書無違禮之罪，民必棄禮而不用矣。
　　錐刀之末，將盡爭之。錐刀末，喻小事。亂獄滋豐，賄賂並行。終子之世，鄭其敗乎！肸聞之：『國將亡，必多制。』數改法。 
　　[疏]「終子」至「敗乎」。
　　○正義曰：子產鑄刑書，而叔向責之。趙鞅鑄刑鼎，而仲尼譏之。如此傳文，則刑之輕重，不可使民知也。而李悝作法，蕭何造律，頒于天下，懸示兆民，秦、漢以來，莫之能革。以今觀之，不可一日而無律也，為當吏不及古，民偽于昔。為是聖人作法，不能經遠。古今之政，何以異乎？斯有旨矣。古者分地建國，作邑命家，諸侯則奕世相承，大夫亦子孫不絕，皆知國為我土，眾實我民，自有愛吝之心，不生殘賊之意。故得設法以待刑，臨事而議罪，不須豫以告民，自令常懷怖懼，故仲尼、叔向所以譏其鑄刑書也。秦、漢以來，天下為一，長吏以時遷代，其民非復已有。懦弱則為殿負，彊猛則為稱職。且疆域闊遠，戶口滋多，大郡竟余千里，上縣數以萬計。豪橫者陵蹈邦邑，桀健者雄張閭里。故漢世酷吏，專任刑誅。或乃肆情好殺，成其不橈之威；違眾用已，以表難測之知。至有積骸滿阱，流血丹野，郅都被「蒼鷹」之號，延年受「屠伯」之名。若復信其殺伐，任其縱舍，必將喜怒變常，愛憎改竟，不得不作法以齊之，宣眾以令之。所犯當條，則斷之以律；疑不能決，則讞之上府。故得萬民以察，天下以治。聖人制法，非不善也，古不可施于今。今人所作，非能聖也，足以周于用，所謂「觀民設教，遭時制宜」，謂此道也。
　　其此之謂乎！」復書曰：「若吾子之言，復，報也。 
　　[疏]「若吾子之言」。
　　○正義曰：若，如也。誠如吾子之言也。
　　僑不才，不能及子孫，吾以救世也。既不承命，敢忘大惠？」以見箴戒為惠。 
　　[疏]「吾以救世也」。
　　○正義曰：當時鄭國大夫邑長，蓋有斷獄不平，輕重失中，故作此書以令之，所以救當世。
　　士文伯曰：「火見，鄭其火乎！火，心星也。周五月昏見。火未出而作火，以鑄刑器，刑器，鼎也。藏爭辟焉。火如象之，不火何為？」象，類也。同氣相求，火未出而用火，相感而致災。 
　　[疏]注「象類」至「致災」。
　　○正義曰：作刑書以示民，教民使爭罪，故謂之「爭辟」。火出而象之，象，類也。謂以類相感而致災也。「同氣相求」，《易 文言》文也。《周禮 司爟》云：「季春出火，民咸從之。季秋內火，民亦如之。」鄭玄云：「火所以用陶冶，民隨國而為之。」是火星未出，不得用火。今鄭火未出，而用火以鑄鼎，及火星出，則相感以致災。服虔云：「鑄鼎藏爭辟，故今出火與五行之火爭明，故為災；在器，故稱藏也。」
　　夏，季孫宿如晉，拜莒田也。謝前年受牟夷邑不見討。晉侯享之，有加籩。籩豆之數，多于常禮。武子退，使行人告曰：「小國之事大國也，苟免于討，不敢求貺。貺，賜也。得貺不過三獻。《周禮》：「大夫三獻」。 
　　[疏]注「周禮大夫三獻」。
　　○正義曰：《周禮》：「卿五獻，大夫三獻。」故鄭注《掌客》：「爵卿也，饔餼五牢。爵大夫也，饔餼三牢。獻視饔餼之數。」故言「大夫三獻」也。若依古禮，大小國之卿皆五獻，大夫三獻。故《聘禮》侯伯之卿出聘，饔餼五牢，獻同饔餼之數。至春秋之時，唯大國得從古禮。故昭元年鄭人享趙孟注云：「朝聘之制，大國之卿五獻。」其次國以下卿，則從大夫之禮。故今武子云「得貺不過三獻」。《周禮》無此文。《大行人》云：「上公九獻，侯伯七獻，子男五獻，獻各如其命數。」《典命》云：「公侯伯之卿皆三命。」知其當三獻也。大夫，卿之總名，故注云「三獻」也。
　　今豆有加，下臣弗堪，無乃戾也！」懼以不堪為罪。 
　　[疏]「今豆有加」。
　　○正義曰：上言「加籩」，此言「豆」者，籩豆並加，互舉其一也。
　　韓宣子曰：「寡君以為驩也。」以加禮致驩。對曰：「寡君猶未敢，未敢當此加也。 
　　[疏]「寡君猶未敢」。
　　○正義曰：魯侯爵禮當七獻。上文唯言享有加籩，止知加于常禮，不知幾獻。籩豆未必過七獻也。言「寡君猶未敢當此」者，謙耳。
　　況下臣，君之隸也，敢聞加貺？」固請徹加，而後卒事。晉人以為知禮，重其好貨。宴好之貨。 
　　宋寺人柳有寵，有寵于平公。
　　○寺，本又作「侍」。柳，良九反，寺人名。大子佐惡之。華合比曰：「我殺之。」欲以求媚大子。
　　○惡，烏路反。柳聞之，乃坎，用牲，埋書，詐為盟處。
　　○處，昌慮反，下同。而告公曰：「合比將納亡人之族，亡人，華臣也。襄十七年奔陳。既盟于北郭矣。」公使視之，有焉，遂逐華合比。合比奔衛。于是華亥欲代右師，亥，合比弟，欲得合比處。乃與寺人柳比，從為之徵曰：「聞之久矣。」聞合比欲納華臣。
　　○柳比，毗志反。公使代之。代合比為右師。見于左師，左師，向戌。
　　○見，賢遍反，又如字。左師曰：「女夫也，必亡！夫謂華亥。
　　○女音汝，下並注同。夫，方于反，注同。女喪而宗室，于人何有？人亦于女何有？言人亦不能愛女。
　　○喪，息浪反。《詩》曰：『宗子維城，母俾城壞，母獨斯畏。』《詩 大雅》，言宗子之固若城。俾，使也。
　　○俾，必爾反。 
　　[疏]「詩曰」至「斯畏」。
　　○正義曰：《大雅 板》之篇，凡伯刺厲王之詩也，言宗子之固惟若城也。即謂宗子為城，言宗人當固之，母使此城傾壤傾壞，則女獨矣。女既獨此，必有所畏懼也。
　　女其畏哉！」為二十年華亥出奔傳。 
　　六月，丙戌，鄭災。終士文伯之言。 
　　楚公子棄疾如晉，報韓子也。報前年送女。過鄭，鄭罕虎、公孫僑、游吉從鄭伯以勞諸柤，辭不敢見。不敢當國君之勞。柤，鄭地。
　　○過，地臥反，又古禾反。從，才用反，或如字。勞，力報反，注及下同。柤，側加反。見賢遍反，下「見王」，注「見鄭伯」、「如見楚王」、「私見鄭伯」同。固請見之，見如見王，見鄭伯如見楚王。言棄疾共而有禮。 
　　[疏]注「共而有禮」。正義曰：見如見王，是共也。解不敢見，是禮也。
　　以其乘馬八匹私面。私見鄭伯。
　　○乘，繩證反。見子皮如上卿，如見楚卿。以馬六匹。見子產，以馬四匹。見子大叔，以馬二匹。降殺以兩。
　　○殺，所界反。禁芻牧采樵，不入田，不犯田種。
　　○芻，初俱反。樵，似遙反，下同。不樵樹，不采蓺，蓺，種也。 
　　[疏]「不樵樹不采蓺」。
　　○正義曰：不樵樹，不伐樹以為樵。不采蓺，不采所種之菜果。
　　不抽屋，不強匄。誓曰：「有犯命者，君子廢，小人降。」君子則廢黜不得居位，小人則退給下劇也。
　　○抽，敕留反。強，其丈反，又其良反。匄，本或作「丐」，音蓋，乞也。《說文》作「匄」。逯安說，「亡人為匄」。黜，敕律反。 
　　[疏]「不抽屋不強」。
　　○正義曰：服虔云：「抽，裂也。言不毀裂所舍之屋也。匄，乞也。不就人強乞也。」
　　舍不為暴，主不慁賓。慁，患也。
　　○慁，戶困反。往來如是。鄭三卿皆知其將為王也。三卿：罕虎、公孫僑、游吉。韓宣子之適楚也，楚人弗逆。公子棄疾及晉竟，晉侯將亦弗逆。叔向曰：「楚辟我衷，辟，邪也。衷，正也。
　　○竟音境，下注同。辟，匹亦反，注及下同。衷音忠。邪，似嗟反。若何效辟？《詩》曰：『爾之教矣，民胥效矣。』《詩 小雅》。言上教下效。
　　○效，戶孝反，下同。從我而已，焉用效人之辟？《書》曰：『聖作則。』逸《書》。則，法也。
　　○焉，于虔反。無寧以善人為則，無寧，寧也。而則人之辟乎？匹夫為善，民猶則之，況國君乎？」晉侯說，乃逆之。傳言叔向知禮。
　　○說音悅。 
　　秋，九月，大雩，旱也。 
　　徐儀楚聘于楚。儀楚，徐大夫。楚子執之，逃歸。懼其叛也，使薳洩伐徐。薳洩，楚大夫。
　　○洩，息列反。吳人救之。令尹子盪帥師伐吳，師于豫章，而次于乾谿。乾谿，在譙國城父縣南，楚東竟。
　　○谿，苦兮反。父音甫。吳人敗其師于房鍾，房鍾，吳地獲宮廄尹棄疾。斗韋龜之父。
　　○廄，九又反。子盪歸罪于薳洩而殺之。歸罪于薳洩。不以敗告，故不書。 
　　冬，叔弓如楚聘，且吊敗也。吊為吳所敗。 
　　[疏]「且吊敗也」。
　　○正義曰：如上注「不以敗告，故不書」，而得「吊敗」者，本自為聘，聞敗，因吊之，故言「且」也。
　　十一月，齊侯如晉，請伐北燕也。告盟主。士匄相士鞅逆諸河，禮也。士匄，晉大夫。相為介，得敬逆來者之禮。
　　○匄，古害反，本或作「丐」。相，息亮反，注同。士鞅，于丈反。今傳本皆作「士匄相士鞅」，古本「士匄」或作「王正」。董遇、王肅本同。學者皆以士匄是范宣子，即士鞅之父，不應取其父同姓名人以為介。今傳本誤也，依「王正」為是。王元規云：「古人質，口不言之耳，何妨為介也。」案：士文伯是士鞅之族，亦名匄，無妨。今相范鞅，即文伯也。然士文伯名，古本或有作正者。解見前卷襄三十一年。介音界。 
　　[疏]「士匄相士鞅」。
　　○正義曰：《世族譜》以王正為雜人。諸本及王肅、董遇注皆作「王正」，俗本或誤為「士匄」。此人不當與士鞅之父同姓名，而為之介也。
　　晉侯許之。十二月，齊侯遂伐北燕，將納簡公。簡公，北燕伯。三年出奔齊。晏子曰：「不入，燕有君矣，民不貳。吾君賄，左右諂諛，作大事不以信，未嘗可也。」為明年暨齊平傳。
　　○諂，敕檢反。諛，羊朱反。 



卷四十四 昭七年，儘八年 

　卷四十四 昭七年，儘八年 
　　【經】七年，春，王正月，暨齊平。（暨，與也。燕與齊平。前年冬，齊伐燕，間無異事，故不重言燕，從可知。
　　○暨，其器反，傳同。重，直用反。） 
　　[疏]「暨與」至「可知」。
　　○正義曰：「暨，與」，《釋詁》文也。此直言「暨齊平」，不知誰與齊平。《谷梁傳》云：「以外及內曰暨。」謂此為魯與齊平。賈逵、何休亦以為魯與齊平。許惠卿以為燕與齊平。服虔云：襄二十四年『仲孫羯侵齊』，二十五年『崔杼伐我』。自爾以來，齊、魯不相侵伐。且齊是大國，無為求與魯平。此六年冬，『齊侯伐北燕，將納簡公』。齊侯貪賄，而與之平，故傳言『齊求之也』，『齊次于虢，燕人行成』。其文相比，許君近之。」案經例，即燕與齊平，當書「燕」；魯與諸侯平，皆言「暨」。下「三月公如楚，叔孫婼如齊蒞盟」，公不在國，故齊無來者。據經言之，賈君為得。杜則從許說也，故兩載其說，意從賈解。其所疑云：「前年冬，齊伐燕」，文接此春，「間無異事，故不云燕」，省文也。又此年稱齊暨燕平之月，傳所舉經文，知此是燕與齊平也。《釋例》曰：「昭六年冬『齊侯伐北燕』，七年春而『平』。冬春相接，間無異事，省文，故不重言燕。猶桓五年冬『州公如曹』，六年春因書『寔來』也。傳以其不分明，故起見齊燕平之月以正之也。」
　　三月，公如楚。 
　　叔孫婼如齊蒞盟。無傳。公將遠適楚，故叔孫如齊尋舊好。
　　○婼，敕略反，徐又音釋。好，呼報反。 
　　[疏]注「公將」至「舊好」。
　　○正義曰：魯與齊鄰，公遠適楚，慮其或來侵伐，遣使與之盟，尋舊好也。案經，婼之如齊，在「公如楚」下，杜言「將適楚」者，叔孫婼非公命則不得書經，明是公未發時命之，公發後始去，杜言「將」，見此意。
　　夏，四月，甲辰，朔，日有食之。 
　　秋，八月，戊辰，衛侯惡卒。元年，大夫盟于虢。 
　　[疏]「衛侯惡卒」。
　　○正義曰：《谷梁傳》曰：「鄉曰衛齊惡，今曰衛侯惡，此何為君臣同名也？君子不奪人名，不奪親之所名，重其所以來也，王父名子也。」注云：「不奪人名，明臣雖欲改，君不當聽也。君不聽臣易名者，欲使人重父命也。父受名于王父，王父卒，則稱王父之命名之。」《曲禮》云：「卒哭乃諱。」鄭玄云：「敬鬼神之名也。生者不相辟名，衛侯名惡，大夫有石惡，君臣同名，《春秋》不非。」謂此事也。然則此君卒哭之後，臣當辟其諱。《曲禮》云：「君子已孤不更名」，當舍名而稱字。
　　○注「元年大夫盟于虢」。
　　○正義曰：虢會不盟，而言盟者，令尹圍請讀舊書加于牲上，雖不為戰書，亦以名告神，與盟同也。
　　九月，公至自楚。 
　　冬，十有一月，癸未，季孫宿卒。 
　　十有二月，癸亥，葬衛襄公。 
　　【傳】七年，春，王正月，暨齊平，齊求之也。（齊伐燕，燕人賂之，反從求平，如晏子言。） 
　　[疏]「齊求之也」。
　　○正義曰：傳云：「齊求之」，自言其平之意。下云「盟于濡上」，是其平之事也。下言「齊侯次于虢，燕人行成」，則是燕先發意。而言「齊求之」者，齊若志在伐燕，不當在竟久次，久次而不行，即是求之之狀也。燕必知其音意，乃成耳。
　　癸巳，齊侯次于虢。虢，燕竟。
　　○虢，瓜百反。竟音境。燕人行成，曰：「敝邑知罪，敢不聽命？先君之敝器，請以謝罪。」敝器，瑤甕、玉櫝之屬。
　　○瑤音遙。甕，烏送反，徐于容反。櫝，徒木反。公孫晳曰：「受服而退，俟釁而動，可也。」晳，齊大夫。
　　○晳，星歷反，徐思益反。釁，許覲反。二月，戊午，盟于濡上。濡水出高陽縣東北，至河間鄚縣入易水。
　　○濡，徐音須；《說文》女于反，一音而又反，又而于反。鄚音莫，本又作莫。 
　　[疏]注「濡水」至「易水」。
　　○正義曰：今案高陽無此水也。水源皆出于山，其出平地，皆是山中平地。燕趙之界無泉出者，未知杜言何所案據。
　　燕人歸燕姬，嫁女與齊侯。賂以瑤甕、玉櫝、斝耳，不克而還。瑤，玉也。櫝，匱也。斝耳，玉爵。
　　○斝，古雅反，一音嫁。《禮記》：夏曰盞，殷曰斝，周曰爵。《說文》斝從斗。匱，其位反。 
　　[疏]注「瑤玉」至「玉爵」。
　　○正義曰：孔安國《尚書傳》云：「瑤，美石。」此云瑤甕、玉櫝，與玉別文，亦似非玉。杜以瑤為玉者，《詩毛傳》云：「瓊瑤，美玉。」則瑤之為物，在玉石之間，與玉小別，故或以為石，或以為玉。瓊是玉之美名。《詩》以瓊瑤為玉，故毛言「美玉」耳。《周禮 醢人》：「王舉則共醢六十甕，以齊醢菹臡實之。」則甕是小器，當以瓦為之。以瑤為甕，故為寶也。《論語》云：「龜玉毀于櫝中」，是櫝為盛物之匱也。《明堂位》云：「爵，夏后氏以盞，殷以斝，周以爵。」鄭玄云：「斝，畫禾稼也。」斝是爵名，文承玉櫝之下，明亦以玉為之。言耳者，蓋此器旁有耳，若今之杯，故名耳。
　　楚子之為令尹也，為王旌以田。析羽為旌，王旌游至于軫。
　　○旌音旌。析，星歷反。游音留。軫，之忍反。 
　　[疏]注「析羽」至「于軫」。
　　○正義曰：「析羽為旌」，《周禮 司常》文也。鄭玄云：「析羽皆五采，系之于旞旌之上，所謂注旌于乾首也。凡九旗之帛皆用絳。」然則乾首有羽，羽為旌名，遂以旌為旗。稱其垂至軫者，謂游至軫，非羽至軫也。《禮緯 稽命徵》云：「禮，天子旗九刃，曳地；諸侯七刃，齊軫；大夫五刃，齊較；士三刃，齊首。」《周禮 節服氏》：「袞冕六人，維王之大常。」鄭玄云：「王旌十二旒，兩兩以縷綴連旁，三人持之。禮，天子旌曳地。」杜以楚雖僣號稱王，未必即如天子，不應建大常旌曳地，故以諸侯解之。言「王旌游至于軫」，謂楚王旌也，蓋建交龍之旗而游至軫耳。然諸侯之旌，短于王旌二刃。大夫之旌，亦短于諸侯之旌二刃。案《周禮》軫去地四尺，較去軫並五尺五寸，而《禮緯》云諸侯齊軫，大夫齊較，于事為疑，不可知也。
　　芋尹無宇斷之曰：「一國兩君，其誰堪之？」及即位，為章華之宮，納亡人以實之。章華，南郡華容縣。
　　○芋，于付反。斷音短。 
　　[疏]「芋尹」。
　　○正義曰：芋是草名。哀十七年陳有芋尹。蓋皆以草名官，不知其故。
　　無宇之閽入焉。有罪，亡入章華宮。無宇執之，有司弗與，王有司也。曰：「執人于王宮，其罪大矣。」執而謁諸王。執無宇也。王將飲酒，遇其歡也。無宇辭曰：「天子經略，經營天下，略有四海，故曰經略。諸侯正封，封疆有定分。
　　○疆，居良反，下同。分，扶問反。 
　　[疏]「天子」至「正封」。
　　○正義曰：莊二十一年注云：「略，界也。」則此「略」亦為「界」也。經營天下，以四海為界，界內皆為已有，故言「略有四海」，謂有四海之內也。天子界內，天子自經營之，故言「經略」也。諸侯封內，受之天子，非已自營，故言「正封」，謂不侵人，不與人，正之使有定分。
　　古之制也。封略之內，何非君土？食土之毛，誰非君臣？毛，草也。故《詩》曰：『普天之下，莫非王土。率土之濱，莫非王臣。』《詩 小雅》。濱，涯也。
　　○普，本或作溥，音同；《毛傳》云：「大也。」濱音賓。涯，五隹反。 
　　[疏]「詩曰」至「王臣」。
　　○正義曰：「《北山》，大夫剌幽王也，役使不均」。云：「溥天之下」云云，鄭《箋》云：「此言王之土地廣矣，王之臣又眾矣，何求而不得，何使而不行。」率土之濱者，地之形勢，水多于土，民居水畔，故云循土之涯也。
　　天有十日，甲至癸。人有十等，王至台。下所以事上，上所以共神也。故王臣公，公臣大夫，大夫臣士，士臣皂，皂臣輿，輿臣隸，隸臣僚，僚臣僕，僕臣台。馬有圉，牛有牧，養馬曰圉，養牛曰牧。
　　○共音恭。圉，魚呂反。 
　　[疏]「王臣」至「臣台」。
　　○正義曰：文十八年傳云「舜臣堯」者，謂舜為臣以事堯也。此云「王臣公」者，謂上以下為臣。文同而意異也。公者，五等諸侯之總名。《環齊要略》云：「自營為厶，八厶為公，言正無私也。大夫者，夫之言扶也，大能扶成人也。士者事也，言能理庶事也。」服虔云：「皂，造也，造成事也。輿，眾也，佐皂舉眾事也。隸，隸屬于吏也。僚，勞也，共勞事也。僕，僕豎，主藏者也。台，給台下，微名也。」此皆以意言之，循名求義，不必得本，故杜皆略而不說。
　　以待百事。今有司曰，女胡執人于王宮？將焉執之？周文王之法曰，有亡荒閱，荒，大也。閱，蒐也。有亡人當大蒐其眾。
　　○女音汝。焉，于虔反。閱音悅。蒐，所由反。所以得天下也。吾先君文王，楚文王。作《仆區》之法，《僕區》，刑書名。
　　○僕區，烏侯反，徐如字。服云：僕，隱也；區，匿也。為隱匿亡人之法也。 
　　[疏]注「僕區，刑書名」。
　　○正義曰：引其言戒刑法，知是刑書名也。名曰「僕區」，未知其義。服虔云：「僕，隱也；區，匿也。為隱亡人之法也。」
　　曰，『盜所隱器，隱盜所得器。與盜同罪』，所以封汝也。行善法，故能啟疆北至汝水。 
　　[疏]注「行善」至「汝水」。
　　○正義曰：文王之法，所以得天下，言行善法，所以得為天子也。僕區之法，所以封汝，言去盜賊，所以大啟封疆也。哀十七年傳曰：「彭仲爽，申俘也，文王以為令尹，實縣申息，朝陳蔡，封畛于汝。」是文王啟疆至汝水。
　　若從有司，是無所執逃臣也。逃而舍之，是無陪台也。言皆將逃。王事無乃闕乎？昔武王數紂之罪，以告諸侯曰：『紂為天下逋逃主，萃淵藪。』萃，集也。天下通逃，悉以紂為淵藪澤而歸之。
　　○數，色具反，又色主反。逋，布吳反。萃，在醉反。藪，素口反。 
　　[疏]「昔武」至「淵藪」。
　　○正義曰：此在《尚書 武成》篇也。武王既克殷，歸至于豐，乃陳伐紂之事，告于諸侯。言將伐之時，以商之罪，告于皇天后土，所過名山大川曰：「今商王受無道，暴殄天物，害虐烝民，為天下逋逃主，萃淵藪。」是言天下罪人逋逃者，以紂為主，集而歸之，如魚入深淵，獸奔藪澤也。
　　故夫致死焉。人欲致死討紂。
　　○夫音扶，又方于反。君王始求諸侯而則紂，無乃不可乎？若以二文之法取之，盜有所在矣。」言王亦為盜。王曰：「取而臣以往，往，去之。盜有寵，未可得也。」盜有寵，王自謂，為葬靈王張本。遂赦之。赦無宇。 
　　楚子成章華之台，原以諸侯落之。宮室始成，祭之為落。台今在華容城內。 
　　[疏]注「宮室」至「城內」。
　　○正義曰：《雜記》云：成廟則釁之，「路寢成則考之而不釁。釁屋者，交神明之道也。」鄭玄云：「言露寢，生人所居，不釁者，不神之也。考之者，設盛食以落之爾。《檀弓》曰：『晉獻文子成室，諸大夫發焉』，是也。」然則不釁，似無祭，而杜言「宮室始成，祭之為落」者，以其言落，必是以酒澆落之，雖不如廟以血涂其上，當祭中霤之神以安之。


上一篇　下一篇 