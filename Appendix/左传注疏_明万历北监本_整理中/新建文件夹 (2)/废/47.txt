總目 > 儒藏 > 春秋 > 春秋左傳正義 > 春秋左傳正義047
　　多死聲。楚必無功。」董叔曰：「天道多在西北。歲在豕韋，月又建亥，故曰「多在西北」。南師不時，必無功。」不時，謂觸歲月。叔向曰：「在其君之德也。」言天時、地利不如人和。 
　　[疏]「多死聲」。
　　○正義曰：服虔云：「南風律氣不至，故聲多死。」
　　○注「歲在」至「西北」。
　　○正義曰：歲君右行于天，大率一歲行一次。二十八年歲在星紀，距此十一年。卻而數之，此年在豕韋。豕韋一名娵訾，當亥之次也。周十二月，夏之十月，其月又建亥，故曰「多在西北」。
　　○注「言天」至「人和」。
　　○正義曰：《孟子》云：「天時不如地利，地利不如人和。」 



卷三十四 襄十九年，盡二十一年 

　卷三十四 襄十九年，盡二十一年 
　　【經】十有九年，春，王正月，諸侯盟于祝柯。（前年圍齊之諸侯也。祝柯縣今屬濟南郡。
　　○柯，古多反。）晉人執邾子。（稱人以執，惡及民也。）公至自伐齊。（無傳。） 
　　[疏]「十九年公」至「自伐齊」。
　　○正義曰：往年圍齊，今以伐致，傳既不說，杜亦不解。《公羊傳》曰：「此同圍齊也，何以致伐？未圍齊也。未圍齊，則其言圍齊何？抑齊也。曷為抑齊？為其亟伐。」其意言往年同圍齊者，實非圍齊，故以伐致。案傳「攻平陰，齊侯塹防門而守之」，則是兵實圍齊，不得如《公羊》說也。賈逵云：圍齊而致伐，以策伐勳也。伐者，加兵之名，圍則伐內之別。圍伐終是一事，不得各有其勳，何言策伐勳也？但圍是伐內之別。此言「至自伐齊」。僖二十九年言「至自圍許」，史異辭，無義例。
　　取邾田，自漷水。取邾田，以郭水為界也。漷水出東海合鄉縣，西南經魯國至高平湖陸縣入泗。
　　○漷，好虢反；徐音郭，又虎伯反；《字林》，口郭、口獲二反。 
　　季孫宿如晉。葬曹成公。無傳。 
　　夏，衛孫林父帥師伐齊。 
　　秋，七月，辛卯，齊侯環卒。世子光三與魯同盟。 
　　[疏]注「世子」至「同盟」。
　　○正義曰：環以成十年即位，十五年國佐盟于戚，十七年自盟于柯陵，十八年崔杼于虛朾。襄三年世子光于雞澤，五年世子光于戚，九年世子光于戲，十一年世子光于亳城北。不數成公之世，世子光猶四同盟。言三者，襄五年戚盟，不書經，故杜不數。劉炫以為杜誤，非也。
　　晉士匄帥師侵齊，至谷，聞齊侯卒，乃還。詳錄所至及還者，善得禮。 
　　八月，丙辰，仲孫蔑卒。無傳。 
　　齊殺其大夫高厚。鄭殺其大夫公子嘉。 
　　冬，葬齊靈公。無傳。 
　　城西郛。魯西郭。
　　○郛，芳夫反。叔孫豹會晉士匄于柯。魏郡內黃縣東北有柯城。 
　　城武城。泰山南武城縣。 
　　【傳】十九年，春，諸侯還自沂上，盟于督揚，曰：「大毋侵小。」（督揚即祝柯也。
　　○督，丁毒反。毋音無。）執邾悼公，以其伐我故。（伐魯在十七年。）遂次于泗上，疆我田。（正邾魯之界也。泗，水名。
　　○疆，居良反。）取邾田，自漷水歸之于我。（邾田在漷水北，今更以漷為界，故曰取邾田。） 
　　[疏]「傳注邾田」至「邾田」。
　　○正義曰：邾在魯南，田在漷水北，今更以漷水為界，取邾漷北之田，歸于魯也。十六年「命歸侵田」，此年正邾魯之界，則此田舊是魯界，邾人取以為己有，今日使之歸魯，故曰「取邾田」也。《公羊傳》曰：「其言自漷水何？以漷為竟也。何言乎以漷為竟？漷移也。」其意言邾、魯以漷水為竟，漷水移人邾界，魯隨而有之。賈、服取以為說，言刺晉偏而魯貪。案傳晉命歸侵田，此田邾先侵，魯追令反本，何晉偏而魯貪，《公羊》之說，不可通也。
　　晉侯先歸。公享晉六卿于蒲圃，六卿過魯。
　　○圃，布古反。過，古禾反。賜之三命之服；軍尉、司馬、司空、輿尉、候奄皆受一命之服。如鞍戰還之賜，唯無先輅。
　　○鞍音安。賄荀偃束錦、加璧、乘馬，先吳壽夢之鼎。荀偃，中軍元帥，故特賄之。五匹為束。四馬為乘。壽夢，吳子乘也。獻鼎于魯，因以為名。古之獻物，必有以先，今以璧馬為鼎之先。
　　○賄，呼罪反。乘馬，繩証反，注「四馬為乘」同。先吳，悉薦反，又如字。夢，莫公反。帥，所類反。 
　　[疏]注「荀偃」至「之先」。
　　○正義曰：《雜記》云「納幣一束，束五兩，兩五尋」。鄭玄云：「納幣謂昏禮納徵也。十個為束，貴成數。兩兩者合其卷，是謂五兩。八尺曰尋。一兩五尋，則每卷二丈也，合之則四十尺。今謂之匹，猶匹偶之云。」彼雖主說昏幣，但經、傳所言束帛、束錦者，其朿多少皆與彼同，故云五匹為朿也。吳子乘以十二年卒，乘獻此鼎于魯，魯人因以其人名之，謂之「吳壽夢之鼎」。今以此鼎賄荀偃也。古之獻物，必有以先之。《老子》云：「雖有拱抱之璧，以先駟馬。」謂以璧為馬先也。僖三十三年「鄭商人弦高以乘韋先牛十二犒師」，謂以韋為牛先也。二十六年「鄭伯賜子展先路、三命之服，先八邑」，謂以車服為邑之先也。皆以輕物先重物，此錦璧可執，馬可牽行，皆輕于鼎，故以璧馬為鼎之先，以輕先重，非以賤先貴，鼎價未必貴于璧馬也。
　　荀偃癉疽，生瘍于頭。癉疽，惡創。
　　○癉，丁但反，徐音旦。疽，七徐反。瘍音羊。創，初良反。 
　　[疏]癉疽生瘍于頭。
　　○正義曰：《說文》云：「癉，勞病也。疽，癰也。癰，腫也。瘍，頭創也。」然則傳言荀偃病此疽腫，腫潰，遂生創于頭。杜云「癉疽，惡創」，略言其病創耳。
　　濟河，及著雍，病，目出。大夫先歸者皆反。士匄請見，弗內。請後，曰「鄭甥可」。士匄，中軍佐，故問後也。鄭甥，荀吳。其母鄭女。
　　○著，張慮反，又直慮反。雍，于用反。見，賢遍反。二月，甲寅，卒，而視，不可含。目開口噤。
　　○視如字，徐市至反，下同。含，戶暗反，本亦作唅，下同。噤，其蔭反。宣子盥而撫之，曰：「事吳敢不如事主！」猶視。大夫稱主。
　　○盥音管。欒懷子曰：「其為未卒事于齊故也乎？」懷子，欒盈。
　　○為，于偽反，下注「為懷子」同。乃復撫之曰：「主苟終，所不嗣事于齊者，有如河！」乃瞑，受含。嗣，續也。
　　○複，扶又反。瞑，亡丁反，一音亡平反。桓譚以為荀偃病而目出，初死其目未合，尸冷乃合，非其有所知也。傳因其異而記之耳。宣子出，曰：「吾淺之為丈夫也！」自恨以私待人。 
　　晉欒魴帥師從衛孫文子伐齊。為懷子之言故也。欒魴，欒氏族。不書，兵並林父，不別告也。經書夏，從告。
　　○並如字，又必政反。季武子如晉拜師，謝討齊。晉侯享之。范宣子為政，代荀偃將中軍。
　　○將，子匠反，後放此。賦《黍苗》。《黍苗》，《詩 小雅》。美召伯勞來諸侯，如陰雨之長黍苗也。喻晉君憂勞魯國，猶召伯。
　　○召，上照反，下同。勞，力報反，來，力代反。長，丁丈反。季武子興，再拜稽首，曰：「小國之仰大國也，如百谷之仰膏雨焉！若常膏之，其天下輯睦，豈唯敝邑？」賦《六月》。《六月》，尹吉甫佐天子征伐之詩。以晉侯比吉甫，出征以匡王國。
　　○仰，如字，徐五亮反，下同。膏雨，如字，徐古報反。常膏，古報反，又如字。輯，音集，本又作集。「百谷」。
　　○正義曰：谷之種類極多，言百，舉成數也。季武子以所得于齊之兵，作林鍾而銘魯功焉。林鍾，律名。鑄鍾，聲應林鍾，因以為名。
　　○鑄，之樹反。應，應對之應。 
　　[疏]注「林鍾」至「為名」。
　　○正義曰：《月令》季夏，「律中林鍾」。是林鍾，六月之律名也。《周語》云：「景王將鑄無射，問律于泠州鳩。對曰：『律所以立，均出度也。古之神瞽考中聲而量之以制，度律均鍾，百官軌儀。』」賈逵云：「律謂六律、六呂。以均鍾大小清濁也。」考，成也。成，平也。平中和之聲，度律呂之長短，以立均鍾，以成和平之聲，而百官之道，得象而儀之。是言度律呂長短，然後鑄鍾，鍾聲應律，遂以律名鍾。此鍾聲應林鍾，故以林鍾為名。
　　臧武仲謂季孫曰：「非禮也！夫銘，天子令德，天子銘德不銘功。諸侯言時計功，舉得時，動有功，則可銘也。大夫稱伐。銘其功伐之勞。今稱伐，則下等也；從大夫故。 
　　[疏]「今稱伐，則下等也」。
　　○正義曰：諸侯之銘當言時既功時計功。魯之伐齊也，借人之力，功非已有。妨民農務，不可謂時。二者既無可稱，唯有從行征伐，可得稱伐勞耳。伐雖可稱，若稱伐，則從大夫之例，于三者為下等，不足為功美也。
　　計功，則藉人也，借晉力也。
　　○借，如字，一音情亦反。言時，則妨民多矣，何以為銘？且夫大伐小，取其所得以作彝器，彝，常也。謂鍾鼎為宗廟之常器。
　　○夫音扶。彝，以之反。銘其功烈以示子孫，昭明德而懲無禮也。今將借人之力以救其死，若之何銘之？小國幸于大國，以勝大國為幸。
　　○懲，直升反。而昭所獲焉以怒之，亡之道也。」為城西郛武城傳。 
　　齊侯娶于魯，曰顏懿姬，無子。其姪鬷聲姬生光，以為大子。兄子曰姪。顏、鬷皆二姬母姓，因以為號。懿、聲皆謚。
　　○娶，子住反。姪，直結反。鬷，子公反。諸子仲子、戎子，戎子嬖。諸子，諸妾姓子者。二子，皆宋女。
　　○仲，本亦作中，音仲，下皆放此。嬖，必計反。仲子生牙，屬諸戎子。屬，托之。
　　○屬，音之蜀反，注同。戎子請以為大子，許之。齊侯許之。仲子曰：「不可！廢常，不祥，廢立嫡之常。
　　○嫡，本或作適，丁歷反。間諸侯，難。事難成也。
　　○間，間廁之間。光之立也，列于諸侯矣。列諸侯之會。今無故而廢之，是專黜諸侯，謂光已有諸侯之尊。而以難犯不祥也。君必悔之！」公曰：「在我而已。」遂東大子光。廢而徙之東鄙。使高厚傅牙以為大子，夙沙衛為少傅。齊侯疾，崔杼微逆光。疾病，而立之。光殺戎子，終言之。
　　○少，詩照反，下注「公猶少」同。杼，直呂反。 
　　[疏]注「終言之」。
　　○正義曰：知終言之者，以云「尸諸朝，非禮」，下始云五月「齊靈公卒，莊公即位」。若非即位之後，豈得尸戎子于朝？故傳終言之。
　　尸諸朝，非禮也。婦人無刑。無黥、刖之刑。
　　○黥，其京反。刖音月，又五刮反。 
　　[疏]注「無黥、刖之刑」。
　　○正義曰：婦人婬，則閉之于宮，犯死不得不殺，而云「婦人無刑」，知其于五刑之中無三等刑耳。三等，墨、劓、刖也。三等之刑，墨輕，刖重，故舉其輕重而略其劓也。《周禮》謂之「墨」，《尚書》謂之「黥」，黥、墨為一，故依《尚書》言黥也。服虔云：「婦人從人者也，故不為制刑。及犯惡，從男子之刑也。」若與男子俱受黥、刖、劓，亦是婦人刑矣。何獨主男子而婦人從之也？劉難服云：犯淫，則男子割勢，婦人閉宮，豈得從男子乎？
　　雖有刑，不在朝市。謂犯死刑者，猶不暴尸。
　　○暴，蒲卜反。夏，五月，壬辰，晦，齊靈公卒。經書七月辛卯，光定位而後赴。莊公即位。太子光也。執公子牙于句瀆之丘。以夙沙衛易已，衛奔高唐以叛。光謂衛教公易己。高唐在祝柯縣西北。
　　○句，古侯反。瀆音豆。 
　　晉士匄侵齊，及谷，聞喪而還，禮也。禮之常，不必待君命。 
　　[疏]注「禮之」至「君命」。
　　○正義曰：傳言「禮也」，則兵不伐喪，必有常禮，禮有此法，故「聞喪即還」。《公羊傳》曰：「還者何？善辭也。何善爾？大其不伐喪也。此受命乎君而伐齊，則何大乎其不伐喪？大夫以君命出，進退在大夫也。」何休云：「禮，兵不從中，御外臨事制宜，唯義所在，故善之。」是與《左氏》同也。《谷梁傳》曰：「還者，事未畢之辭也。不伐喪，善之也。善之則何為未畢也？君不尸小事，臣不專大名。善則稱君，過則稱已，則民作讓矣。士匄外專君命，故非之也。然則為士匄者宜奈何？宜樿帷而歸命乎介。」其意言待命乃還，故杜言不必待君命，所以排《谷梁》也。
　　于四月，丁未，于此年四月。鄭公孫蠆卒，赴于晉大夫。范宣子言于晉侯，以其善于伐秦也。十四年晉伐秦，子蟜見諸侯師，而勸之濟涇。六月，晉侯請于王，王追賜之大路，使以行，禮也。大路，天子所賜車之總名，以行葬禮。傳言大夫有功，則賜服路。 
　　[疏]注「大路」至「服路」。
　　○正義曰：二十四年「穆叔如周，王嘉其有禮，賜之大路」。與此並賜諸侯之卿，其文皆云「大路」。知大路，天子所賜車之總名也。《周禮 巾車》：「王之五路：有玉路，金路，象路，革路，木路。」又有「服車五乘：孤乘夏篆，卿乘夏縵，大夫乘墨車，士乘棧車，庶人乘役車」。又曰：「凡良車、散車不在等者，其用無常。」《周禮》有此文耳。其封諸侯，賜之以車，則同姓以金路，異姓以象路，四衛以革路，蕃國以木路。其賜諸侯之卿，則無文。《釋例》曰：「《周宮》王之五路，及卿大夫士服車各有名。又有良車、散車，不在等者，其用無常。」謂此上五路之良、散，當以出賜，故言「其用無常」也。傳通稱玉路、金路為大路，及賜魯穆叔、鄭子蟜當是革路。若木路所以封四衛及蕃國之君也，而亦曰大路者，據受王之殊錫，皆舉其總名，或云先，或云次，當各自以就數為差也。杜言當是革路，若木路者，雖疑不敢質，謂當是此二路也。必疑然者，以服車稱車不稱路，王若賜之夏篆、夏縵，不應謂之為大路。名之曰大路，必在五路之中矣。金路、象路乃賜同姓，異姓之國君不可以賜其臣，而傳稱列國之卿當小國之君，固周制也。位當小國之君，則車亦可以同之。故疑是革路，若木路也。革路、木路，路之卑者，亦稱大路者，以受王殊賜，皆舉其總名也。若受之于君，或稱先或稱次。杜云以就數為差者，三命之卿就數三，再命之卿就數二，故鄭賜子展先路，三命之服，子產次路，再命之服是也。若其不然，王賜叔孫穆子其車若是夏篆、夏縵，即與常車無異，何故生弗敢乘，及死乃請以葬也？鄉飲酒禮者，大夫之禮也。「工人卒歌，主人獻工，大師則為之洗」，鄭玄云：「大夫若君賜之樂，謂之大師為之洗，尊之也。」彼尊君賜樂，謂工師為太師，此尊王賜車，謂王車為大路，其意類于彼也。何休《膏肓》以天子車稱大路，諸侯車稱路車，大夫稱車；今鄭子蟜，諸侯之大夫耳，當與天子士同，賜其車而名之曰大路，非正也；孔子曰「唯器與名不可以假人，名不正，則言不順」：于義《左氏》為短。案《周禮》「天子袞冕」，上公亦稱袞冕，天子析羽為旌，諸侯及大夫亦稱旌。又天子樂官稱大師，《鄉飲酒禮》君賜樂亦稱大師，此皆名同于上。則卿大夫大路，何獨不可同之于天子大路之名乎？何休之難，非也。
　　秋，八月，齊崔侯殺高厚于灑藍，而兼其室。灑藍，齊地。
　　○灑，色買反，徐所綺反。藍，力甘反。書曰「齊殺其大夫」，從君于昏也。傳解經不言崔杼殺，而為國討文。 
　　鄭子孔之為政也專。專權。國人患之，乃討西宮之難十年，尉止等作難西宮，子孔知而不言。
　　○難，乃旦反，注及下同。與純門之師。前年，子孔召楚師至純門。子孔當罪，以其甲及子革、子良氏之甲守。以自守也。
　　○守，手反反，下「守備」同。甲辰，子展、子西率國人伐之，殺子孔而分其室。書曰「鄭殺其大夫」，專也。亦以國討為文。子然、子孔，宋子之子也；子然，子革父。士子孔，圭媯之子也。宋子、圭媯，皆鄭穆公妾。士子孔，子良父。
　　○媯，居危反。圭媯之班亞宋子，而相親也；亞，次也。
　　○亞，于嫁反。士子孔亦相親也。僖之四年，子然卒；鄭僖四年，魯襄六年。簡之元年，士子孔卒。魯襄八年。司徒孔實相子革、子良之室，司徒孔與二父相親，故相助其子。
　　○相，息亮反，注同。三室如一，言同心。故及于難。故二子並及難。子革、子良出奔楚。子革為右尹。子革即鄭丹。鄭人使子展當國，子西聽政，立子產為卿。簡公猶幼，故大夫當國。 
　　齊慶封圍高唐，弗克。夙沙衛以叛，故圍之。冬，十一月，齊侯圍之，見衛在城上，號之，乃下。衛下與齊侯語。
　　○號，徐胡報反，召也；一音戶刀反。問守備焉，以無備告。揖之，乃登。齊侯以衛告誠，揖而禮之，欲生之也。衛志于戰死，故不順齊侯之揖，而還登城。 
　　[疏]「見衛」至「乃登」。
　　○正義曰：杜于此注皆用賈逵之說。服虔引彭仲博云：齊欲誅衛，呼而下，與之言，固可取之，無為揖之複令登城。仲博以為齊侯號衛，衛慚而下，云「問守備焉」，問衛之守高唐者。衛無恩信，故今守者以無備告，齊侯善其言，故揖之，乃命士卒登城。服虔謂此說近之。案傳之次第「衛在城上，號之，乃下」，是衛下也。「問守備焉」，問衛也。若其別問余人，當云問其守者，不得云「問守備」也。若齊侯揖之，而命士卒登城，則士于此時已登矣。何故下文方曰「殖綽、工僂會夜縋納師」也？衛巳下城齊侯不即執取者，或有所隔礙不得取之。漢末曹操與馬超對語，徐晃與關羽對語，皆仇敵交言，而不能相取，亦何怪古之人乎？
　　聞師將傅，食高唐人。殖綽、工僂會夜縋納師，因其會食。二子，齊大夫。
　　○傅音附。食音嗣。僂，力侯反。縋，直偽反。 
　　[疏]「夜縋納師」。
　　○正義曰：二子因其無備，先往城上，乃從城上縣繩納師。
　　醢衛于軍。
　　○醢音海。 
　　城西郛，懼齊也。前年與晉伐齊，又鑄其器為鍾，故懼。 
　　齊及晉平，盟于大隧。大隧，地闕。
　　○隧音遂。故穆叔會范宣子于柯。齊、晉平，魯懼齊，故為柯會以自固。穆叔見叔向，賦《載馳》之四章。四章曰：「控于大邦，誰因誰極！」控，引也。取其欲引大國以自救助。
　　○控，苦貢反。 
　　[疏]注「四章」至「救助」。
　　○正義曰：「控于大邦」乃是《載馳》五章，而云四章者，文十三年鄭子家賦《載馳》之四章，義取「控于大邦」，意在五章，而並賦四章，彼注已云四章以下，故于此略之。《詩》注云：「極，至也。」今衛侯欲求援引之力，助于大國之諸侯，亦誰因乎！由誰至乎！閔之，故欲歸問之」。
　　叔向曰：「肸敢不承命！」叔向度齊未肯以盟服，故許救魯。
　　○度，待洛反。穆叔歸，曰：「齊猶未也，不可以不懼。」乃城武城。 
　　衛石共子卒，石買。
　　○共音恭。悼子不哀。買之子石惡。孔成子曰：「是謂蹶其本，蹶，猶拔也。
　　○蹶，徐求月反，拔也，一音居月反，又居衛反。 
　　[疏]注「蹶猶拔也」。
　　○正義曰：蹶者，倒也。樹倒必拔根，故云「蹶，猶拔也」。父是親之極，孝為德之本，于父尚猶不哀，必是不能愛人也。己不愛人，人亦不愛己。己人皆不愛，必將喪家，知其不能保有宗嗣也。
　　必不有其宗。」為二十八年石惡出奔傳。 
　　【經】二十年，春，王正月，辛亥，仲孫速會莒人盟于向。（向，莒邑。
　　○向，舒亮反。） 
　　夏，六月，庚申，公會晉侯、齊侯、宋公、衛侯、鄭伯、曹伯、莒子、邾子、滕子、薛伯、杞伯、小邾子盟于澶淵。澶淵在頓丘縣南，今名繁污。此衛地，又近戚田。
　　○澶，市然反。污音紆。近，附近之近。秋，公至自會。無傳。 
　　仲孫速帥師伐邾。 
　　蔡殺其大夫公子燮。莊公子。
　　○燮，息協反。蔡公子履出奔楚。燮母弟也。 
　　陳侯之弟黃出奔楚。稱弟，明無罪也。 
　　[疏]注「稱弟，明無罪也」。
　　○正義曰：傳「言非其罪也」，則無罪之文明矣。而云「稱弟，明無罪」者，賈逵以為稱名，罪其逼。杜以鄭段有罪，去弟以罪段，今此存弟，非是罪黃之文也，言此以排賈氏也。
　　叔老如齊。 
　　冬，十月，丙辰，朔，日有食之。無傳。季孫宿如宋。 
　　【傳】二十年，春，及莒平。孟莊子會莒人，盟于向，督揚之盟故也。（莒數伐魯，前年諸侯盟督揚以和解之。故二國自復共盟，結其好。
　　○數，所角反，下同。解，古買反，又戶買反。複，扶又反，下始復同。好，呼報反，下皆同。） 
　　[疏]「傳盟于」至「故也」。
　　○正義曰：于經，服異則稱同盟，此齊成而盟，不言同者，往年齊與晉平，盟于大隧，是齊已服于晉矣。非于此始服，故不言同也。晉以齊既平和而召諸侯以為此會，傳解其為盟之意，故云「齊成」也。
　　夏，盟于澶淵，齊成故也。齊與晉平。 
　　邾人驟至，以諸侯之事弗能報也。驟，數也。謂十五年、十七年伐魯。秋，孟莊子伐邾以報之。既盟而又伐之，非。 
　　蔡公子燮欲以蔡之晉，背楚。
　　○背音佩。蔡人殺之。公子履，其母弟也。故出奔楚。與兄同謀故。 
　　陳慶虎、慶寅畏公子黃之逼，二慶，陳卿。恐黃逼奪其政。
　　○逼，彼力反。訴諸楚曰：「與蔡司馬同謀。」同欲之晉。楚人以為討。討，責陳。公子黃出奔楚。奔楚自理。初，蔡文侯欲事晉，曰：「先君與于踐土之盟，先君，文侯父莊侯甲午也。踐土盟在僖二十八年。
　　○與音預。晉不可棄，且兄弟也。」畏楚，不能行而卒。宣十七年，文侯卒。楚人使蔡無常，徵發無準。公子燮求從先君以利蔡，不能而死。書曰「蔡殺其大夫公子燮」，言不與民同欲也。罪其違眾。「陳侯之弟黃出奔楚」，言非其罪也。稱弟，罪陳侯及二慶。 
　　[疏]注「稱弟」至「二慶」。
　　○正義曰：稱弟者，止為罪陳侯。但陳侯之罪，罪在信二慶，故杜兼言二慶耳。稱弟不為罪二慶也。《釋例》曰：「兄而害弟者，稱弟以章兄罪。弟又害兄，則去弟以罪弟身。推此以觀其余，秦伯之弟針，陳侯之弟黃，皆是兄害其弟者也。秦伯有千乘之國，而不能容其母弟，傳曰『罪秦伯也』。歸罪秦伯，則針罪輕也。陳侯不能制御臣下，使逐其弟。傳曰『言非其罪也』。非黃之罪，則罪在陳侯。示互舉之文也。」
　　公子黃將出奔，呼于國曰：「慶氏無道，求專陳國，暴蔑其君，而去其親，五年不滅，是無天也。」為二十三年陳殺二慶傳。
　　○呼，好故反。去，起呂反。
　　○齊子初聘于齊，禮也。齊、魯有怨，朝聘禮絕，今始復通，故曰初。繼好息民，故曰禮。 
　　冬，季武子如宋，報向戌之聘也。向戌聘在十五年。褚師段逆之以受享，段，共公子子石也。逆以入國，受享禮。
　　○褚，張呂反。段，徐徒亂反。共音恭。賦《常棣》之七章以卒。武子賦也。七章以卒，盡八章。取其「妻子好合，如鼓瑟琴。宜爾室家，樂爾妻帑」。言二國好合，宜其室家，相親如兄弟。
　　○棣，大計反。樂音洛。帑音奴。宋人重賄之。歸，復命，公享之，賦《魚麗》之卒章。《魚麗》，《詩 小雅》。卒章曰：「物其有矣，維其時矣。」喻聘宋得其時。
　　○麗，力馳反。 
　　[疏]「賦《魚麗》之卒章」。
　　○正義曰：《魚麗》，《詩 小雅》。「物其有矣」者，謂言魚有鱨鯊魴鰉，並有旨酒也。「維其時矣」者，注云：「太平而後微物眾多，取之有時，用之有道，則萬物莫不多也。」
　　公賦《南山有台》。《南山有台》，《詩 小雅》。取其「樂只君子，邦家之基」，「邦家之光」。喻武子奉使，能為國光煇。
　　○只，之氏反，本亦作旨。使，所吏反。武子去所，曰：「臣不堪也。」去所，辟席。 
　　衛甯惠子疾，召悼子，悼子，甯喜。曰：「吾得罪于君，悔而無及也。名藏在諸侯之策，曰：『孫林父、甯殖出其君。』君入則掩之。掩惡名。
　　○策，初革反。出，如字，徐音黜。若能掩之，則吾子也。若不能，猶有鬼神，吾有餒而已，不來食矣。」餒，餓也。
　　○餒，奴罪反。悼子許諾，惠子遂卒。為二十六年衛侯歸傳。 
　　【經】二十有一年，春，王正月，公如晉。 
　　邾庶其以漆、閭丘來奔。二邑在高平南平陽縣，東北有漆鄉，西北有顯閭亭。以邑出為叛；適魯而言來奔，內外之辭。
　　○漆，本或作淶，徐音七。閭，力于反。 
　　[疏]「二邑在高平南陽」至「之辭」。
　　○正義曰：杜解地邑，自為其例，言「在」者指知其處，言「有」者以示不審。此言「二邑在高平」者，知其在高平郡界耳。又言「有」者，並不審其處也。《釋例》曰：「漆，高平南平陽縣東北有漆鄉。閭丘，高平南平陽縣西北有顯閭亭。」是二邑知在高平，而不審其地，故言「有」也。諸侯之臣入其私邑而以之出奔者，皆書為叛，衛孫林父、宋華亥、宋公之弟辰、趙鞅、荀寅等皆書為叛。叛者，背其本國之大辭也。此及莒、牟、夷、邾、黑肱亦以邑叛本國，但叛來歸魯，據其至魯為文，而言來奔，內外之辭，言俱是叛，而辭異耳。且傳謂庶其等為三叛人，明其來是叛也。
　　夏，公至自晉。無傳。 
　　秋，晉欒盈出奔楚。盈不能防閒其母，以取奔亡。稱名，罪之。 
　　[疏]注「盈不」至「罪之」。
　　○正義曰：宣十年「齊崔氏出奔衛」，書其族也。文八年「宋司城來奔」，舉其官也。又十四年「宋子哀來奔」，稱其字也。皆為無罪，不書其名，則書名為罪之文。據傳盈無大罪，故辨之。不能防閒其母，以取奔亡，稱其名，罪之也。「不能防閒其母」《詩序》文也。《周禮 虎賁氏》「舍則守王閒」。又《校人》謂「馬廄為閒」。則閒是欄衛禁防之名也。禮之防失，若彼閒然。《論語》云：「大德不逾閒。」閒謂禮法，言不能以禮法禁防母也。
　　九月，庚戌，朔，日有食之。無傳。 
　　冬，十月，庚辰，朔，日有食之。無傳。 
　　曹伯來朝。 
　　公會晉侯、齊侯、宋公、衛侯、鄭伯、曹伯、莒子、邾子于商任。商任，地闕。
　　○任音壬。 
　　【傳】二十一年，春，公如晉，拜師及取邾田也。（謝十八年伐齊之師、漷水之田。） 
　　邾庶其以漆、閭丘來奔。庶其，邾大夫。季武子以公姑姊妻之，計公年不得有未嫁姑姊，蓋寡者二人。
　　○公姑姊，杜以公之姑及姊，是二人也。或曰，《列女傳》稱梁有節姑妹，謂父之妹也。此云姑姊，是父之姊也，一人耳。以杜氏為誤。案成二年，楚侵及陽橋，孟孫往賂，以公衡以公衡為質。杜云：「衡，成公子也。」楚師及宋，公衡逃歸。臧宣叔云：「衡父不忍數年之不晏，以棄魯國。」則公衡之年，下計猶十七八。成公是其父，固當三十有余矣。成二年至此三十八歲，姑又成公之姊，則年近七十矣。假令公衡非成公之子，猶是成公之弟。成九年伯姬歸于宋。伯者，長稱。九年始嫁，則為成公之妹，成公不得有姊矣。若成公別有庶長之姊，以成公、公衡之年推之，亦不復堪嫁，故知二人也。唯《公羊》以成公即位年幼。據《左氏》成四年傳云，公如晉，晉侯見公不敬。公歸，欲求成于楚，得季文子諫而止。此非年幼也。反覆推之，杜氏不誤。妻之，七計反，下同。 
　　[疏]「傳注計公」至「二人」。
　　○正義曰：杜以姑為父之女昆弟，姊是己之女昆，故計公之年，以為寡者二人。劉炫云：「案十二年傳云『無女而有姊妹及姑姊妹』，則古人謂姑為姑姊妹也。而知此姑姊是襄公父之姊，止一人耳，不得云寡者二人。」今知不然者，以襄公，成公之子，成公即位二年，已令大子公衡為質于楚，及宋逃歸，則公衡年十五六矣。成公即位之初，已三十有余，計至于今七十許歲，其姊雖存，年極老矣，安可以妻庶期？劉以為成公之姊而規杜氏，非也。
　　皆有賜于其從者。于是魯多盜。季孫謂臧武仲曰：「子盍詰盜？」詰，治也。
　　○從，才用反，下同。盍，朝臘反，下盍反同。詰，起吉反。 
　　[疏]「子盍」。
　　○正義曰：鄭玄、服虔皆以「盍」為「何不」也。
　　武仲曰：「不可詰也。紇又不能。」季孫曰：「我有四封，而詰其盜，何故不可？子為司寇，將盜是務去，若之何不能？」武仲曰：「子召外盜而大禮焉，何以止吾盜？吾，謂國中。
　　○去，起呂反，下皆同。子為正卿，而來外盜；使紇去之，將何以能？庶其竊邑于邾以來，子以姬氏妻之，而與之邑，使食漆、閭丘。其從者皆有賜焉。若大盜，禮焉以君之姑姊與其大邑，其次皂牧輿馬，給其賤役，從皂至牧，凡八等之人。
　　○皂，在早反。凡八等之人，謂皂、輿、隸、僚、僕、台、圉、牧也。 
　　[疏]注「給其」至「之人」。
　　○正義曰：昭七年傳曰：「皂臣輿，輿臣隸，隸臣僚，僚臣僕，僕臣台，馬有圉，牛有牧。」自皂至牧有八等也。其次，謂庶其從者，魯給之以八等之人。
　　其小者衣裳劍帶，是賞盜也。賞而去之，其或難焉。紇也聞之，在上位者灑濯其心，壹以待人，軌度其信，可明徵也。徵，驗也。
　　○灑，西禮反。濯，直角反。度，待洛反。 
　　[疏]「軌度」至「徵也」。
　　○正義曰：謂使其臣信有軌，則法度可明，以為徵驗也。劉炫云：「軌，法也。行依法度，而言有信也。
　　而後可以治人。夫上之所為，民之歸也。上所不為而民或為之，是以加刑罰焉，而莫敢不懲。若上之所為而民亦為之，乃其所也，又可禁乎？《夏書》曰：『念茲在茲，逸《書》也。茲，此也。謂行此事，當念使可施之于此。
　　○不懲，直升反。釋茲在茲，釋，除也。謂欲有所治除于人，亦當顧已得無亦有之。名言茲在茲，名此事，言此事，亦皆當令可施于此。
　　○令，力呈反。允出茲在茲，允，信也。信出于此，則善亦在此。惟帝念功。』言帝念功，則功成也。將謂由已壹也。信由已壹，而後功可念也。」言非但意念而已，當須信已誠至。 
　　[疏]「夏書」至「念也」。
　　○正義曰：「念茲在茲」，謂念此所行之事，欲施于他，得可施之在于此身，然後行之。「釋茲在茲」，釋，除也。謂有所除治于此前人之上，亦當在此身無有罪過，然後除之。「名言茲在茲」，謂名此事、言此事，亦皆當令可施于此，猶若名此除盜、言此除盜。已能除盜，是除盜之事可施于此。若已不能除盜，遣人除盜，是不可施于此也。「允出茲在茲」，允，信也。謂誠信之心出于此身，則善亦誠在此身也。「信由已壹」，謂信實由已專壹，然後善功可念。此斷章為義，故與《尚書》本文稍殊也。
　　庶其非卿也，以地來，雖賤必書，重地也。重地，故書其人，其人書，則惡名彰，以懲不義。 
　　[疏]「庶其非卿也」。
　　○正義曰：《公羊》、《谷梁》皆以邾莒之徒，小國不合有卿。《釋例》曰：「公、侯、伯、子、男及其卿大夫士命數，《周官》具有等差，當春秋時，漸已變改，是以仲尼、丘明據時之宜，仍其行事，從而然之，不復與《周官》同。而先儒考合《周官》、《禮記》各致異端。今詳推經、傳，國之大小，皆據當時土地人民，不復依爵。故書秦、楚之卿而略于滕、薛也。諸侯大國之卿，皆必有命，固無所疑，其總名亦曰大夫也。故經、傳卿大夫之文相涉，晉殺三卿，而經書大夫，邢丘之會，傳稱大夫，亦皆卿也。蜀之盟，齊國之大夫。溴梁之盟，小邾之大夫。此不命一命之大夫，故不書也。命者，謂其君正爵命之于朝，其宮室、車、旗、衣服、禮儀，各如其命數，則皆以卿禮書之于經。衛之于晉，不得比次國，則邾、莒、杞、鄫之屬，固以微矣。此等諸國，當時附隨大國，不得列于會者甚眾，及其得列，上不能自通于天子，下無暇于備禮成制。故與于會盟戰伐甚多，唯曹之公子首，得見于經，其余或命而禮儀不備，或未加命數，故皆不書之也。邾卑我之等，其奔亡亦多，所書唯數人而已，知其合制者少也。又邾庶其等，傳皆言『非卿，以地來，雖賤必書』。紀裂繻來逆女，傳曰『卿為君逆』。知此等微國，亦應有卿，有卿則應書于經。徒以卑陋，制不合禮。失禮之例，杞降為夷。華耦具官，君子貴之。至于此等卿而不備禮，亦所以見其略賤也。諸儒以為邾、莒無命卿，既自違傳。劉、賈又云，春秋之序，三命以上，乃書于經。潁氏以為再命稱人。傳曰『叔孫昭子三命，逾父兄。』昭公十年，昭子始加三命，而先此叔孫皆自見經。知所書皆再命也。」是杜大明《春秋》書卿名氏之例，以邾、莒自當有卿，若有再命，則書名氏，其不書于經，皆為禮不備，故庶其非卿，謂非再命之卿也。
　　齊侯使慶佐為大夫，慶佐，崔杼黨。復討公子牙之黨，執公子買于句瀆之丘。公子鉏來奔。叔孫還奔燕。三子，齊公族。言莊公斥逐親戚，以成崔、慶之勢，終有弒殺之禍。
　　○複，扶又反。鉏，仕居反。還音旋。殺之，申志反，又如字。 
　　夏，楚子庚卒，楚子使薳子馮為令尹。訪于申叔豫，叔豫，叔時孫。叔豫曰：「國多寵而王弱，弱，政教微而貴臣強。國不可為也。」遂以疾辭。方暑，闕地，下冰而床焉。重繭衣裘，鮮食而寢。繭，綿衣。
　　○闕，求月反。繭，古典反；《禮記》云，纊為繭。衣裘，于既反鮮息淺反少也。下鮮過並注同 
　　[疏]注「繭，綿衣」。
　　○正義曰：《玉藻》曰：「纊為繭，縕為袍。」鄭玄云：「衣有著之異名也。纊謂今之新綿，縕謂今纊及舊絮也。」然則繭是袍之別名，謂新綿著袍，故云綿衣也。置冰床下，使有寒氣，其上加綿衣，暑月多衣，所以示疾。
　　楚子使醫視之，復曰：「瘠則甚矣！瘠，瘦也。
　　○瘠，在亦反。瘦，所又反。而血氣未動。」言無疾。乃使子南為令尹。子南，公子追舒也。為二十二年殺追舒傳。 
　　欒桓子娶于范宣子，生懷子。桓子，欒黶。懷子，盈也。范鞅以其亡也，怨欒氏，十四年，欒黶彊逐范鞅使奔秦。
　　○彊，其丈反。故與欒盈為公族大夫而不相能。桓子卒，欒祁與其老州賓通，欒祁，桓子妻，范宣子女，盈之母也。范氏，堯後，祁姓。
　　○相能，如字，徐乃代反。幾亡室矣。言亂甚。
　　○幾，其依反。懷子患之。祁懼其討也，訴諸宣子曰：「盈將為亂，以范氏為死桓主而專政矣，桓主，欒黶。 
　　[疏]「以范」至「政矣」。
　　○正義曰：桓是黶之諡，大夫稱主，誣欒盈。言盈以范氏為死桓主，道范氏之意以桓主已死，其家裘弱，故陵侮欒氏而專晉國之政矣。
　　曰：「吾父逐鞅也」。不怒而以寵報之，謂宣子不為黶責怒鞅，而反與鞅寵位。
　　○為，于偽反，下文「吾為」同。又與吾同官而專之，同為公族大夫，而鞅專其權勢。吾父死而益富。死吾父而專于國，有死而已，吾蔑從之矣。』言宣子專政，盈欲以死作難。
　　○難，乃旦反。其謀如是，懼害于主，吾不敢不言。」范鞅為之徵。證其有此。懷子好施，士多歸之。宣子畏其多士也，信之。懷子為下卿，下軍佐。
　　○好，呼報反。施，式豉反。宣子使城著而遂逐之。著，晉邑。在外易逐。
　　○著，直豫反，又張慮反。易，以豉反。秋，欒盈出奔楚。宣子殺箕遺、黃淵、嘉父、司空靖、邴豫、董叔、邴師、申書、羊舌虎、叔羆，十子，皆晉大夫，欒盈之黨也。羊舌虎，叔向弟。
　　○邴音丙。罷，彼皮反。 
　　[疏]「秋欒」至「叔羆」。
　　○正義曰：如此傳文，則欒盈出奔之後，宣子始殺十子也。《晉語》云：「平公六年，箕遺及黃淵、嘉父作亂，不克而死。公乃問陽畢，陽畢對曰：『掄逞志而虧君以亂國者之後而去之，是遂威而遠權也。欒氏之誣晉國久矣，欒書實覆宗，殺厲公以厚其家，若滅欒氏，則民威矣。』公許諾，盡逐群賊，而使祁午及陽畢適曲沃逐欒盈。」如《國語》，則先殺十子，後逐欒盈。與此異者，賈逵云：十子皆欒盈之黨，知范氏將害欒氏，故先為之作難。討范氏不克而死。然則欒盈城著，十子在國謀殺宣子不克，宣子先殺之，乃使適著逐欒盈。此傳先言欒盈，後言其黨耳，非是欒盈既奔之後殺十子也。此傳言「城著而遂逐之」，則是就著逐欒盈。《國語》言適曲沃逐欒盈者，曲沃是欒氏之采邑，蓋就著逐其身，適曲沃逐其家也。
　　囚伯華、叔向、籍偃。籍偃，上軍司馬。人謂叔向，曰：「子離于罪，其為不知乎？」譏其受囚而不能去。
　　○知音智，下及注同。叔向曰：「與其死亡若何？言雖囚，何若于死亡。《詩》曰：『優哉游哉，聊以卒歲。』知也。」《詩 小雅》。言君子優游于衰世，所以辟害，卒其壽，是亦知也。
　　○《詩 小雅》，案今《小雅》無此全句，唯《采菽》詩云：「優哉游哉，亦是戾矣。」 
　　[疏]「優哉游哉」。
　　○正義曰：此《小雅 采菽》之篇。案彼《詩》云「優哉游哉，亦是戾矣」。與此不同者，蓋師讀有異。
　　樂王鮒見叔向曰：「吾為子請！」叔向弗應。出，不拜。樂王鮒，晉大夫樂桓子。
　　○鮒音附。應，應對之應，下注同；一本作不應。其人皆咎叔向。叔向曰：「必祁大夫。」祁大夫，祁奚也。食邑于祁，因以為氏。祁縣今屬太原。
　　○咎，其九反。室老聞之，曰：「樂王鮒言于君，無不行，其言皆得行。求赦吾子，吾子不許。謂不應，出不拜。祁大夫所不能也，不能動君。而曰『必由之』，何也？」叔向曰：「樂王鮒，從君者也，何能行？祁大夫外舉不棄讎，內舉不失親，其獨遺我乎？《詩》曰：『有覺德行，四國順之。』《詩 大雅》。言德行直，則天下順之。
　　○行，下孟反，注同。夫子，覺者也。」覺，較然正直。
　　○較音角。晉侯問叔向之罪于樂王鮒，對曰：「不棄其親，其有焉。」言叔向篤親親，必與叔虎同謀。于是祁奚老矣，老，去公族大夫。聞之，乘馹而見宣子，曰：「《詩》曰：『惠我無疆，子孫保之。』《詩 周頌》也。言文、武有惠訓之德，加于百姓，故子孫保賴之。
　　○馹，人實反，傳也。疆，居良反，下注同。《書》曰：『聖有謨勳，明徵定保。』逸《書》。謨，謀也。勳，功也。言聖哲有謀功者，當明信定安之。
　　○謨，莫胡反。勳，如字，《書》作訓。 
　　[疏]「有覺」至「順之」。
　　○正義曰：此《詩 大雅 抑》之篇。
　　○「惠我」至「保之」。
　　○正義曰：此《詩 周頌 烈文》之篇。
　　○注「逸書」至「安之」。
　　○正義曰：此引《書》，曰《夏書 胤征》之文也。彼作「聖有謨訓」，此云「惠訓不倦」，行本當作「訓」，但杜以傳作「聖有謨勳」，故順傳文解之。劉背傳文而規杜氏，非也。
　　夫謀而鮮過、惠訓不倦者，叔向有焉，謀鮮過，有謨勳也。惠訓不倦，惠我無疆也。社稷之固也。猶將十世宥之，以勸能者，今壹不免其身，壹以弟故。
　　○宥音又。以棄社稷，不亦惑乎？鯀殛而禹興；言不以父罪廢其子。
　　○鯀，古本反。殛，紀力反。 
　　[疏]「鯀殛而禹興」。
　　○正義曰：《尚書》稱堯使鯀治水，九載績用不成，乃求得舜而徵用之，歷試三年，乃禪以位。《舜典》美舜之功，「象以典刑」之下，始云「流共工于幽州，放驩兜于崇山，竄三苗于三危，殛鯀于羽山，四罪而天下咸服」。孔安國云：「作者先敘典刑，而連引四罪，明皆徵用所行，于此總見之。」是言舜初被徵用，先誅鯀而後舉禹，故言「鯀殛而禹興」。僖三十三年傳曰：「舜之罪也殛鯀，其舉也興禹。」《洪范》云：「鯀則殛死，禹乃嗣興。」皆言誅鯀乃舉禹。而鄭玄注《尚書》以為禹治水既畢，乃流四凶。言其先舉禹而後誅鯀，既違經傳之文，且復于理不當。故王肅難云：「禹治水而後以鯀為無功而殛之，是為用人子之功而流放其父，則為禹之勤勞，適使父殛。舜失五典克從之義，禹陷三千莫大之罪，進退無據，迂亦甚哉！
　　伊尹放大甲而相之，卒無怨色；太甲，湯孫也。荒淫失度，伊尹放之桐宮，三年，改悔而復之，而無恨心。言不以一怨妨大德。
　　○大音泰。相，息亮反。 
　　[疏]注「太甲」至「大德」。
　　○正義曰：太甲，湯孫，《世本》紀文也。《書序》云：「太甲既立，不明。伊尹放諸桐宮，三年，復歸于亳。思庸，伊尹作《太甲》三篇。」是太甲能自改悔，伊尹復之之事也。
　　管、蔡為戮，周公右王。言兄弟罪不相及。
　　○右，王音又。若之何其以虎也棄社稷？子為善，誰敢不勉？多殺何為？」宣子說，與之乘，以言諸公而免之。共載入見公。
　　○說音悅。乘，繩證反。見公，賢遍反，下文「始見」並注同。不見叔向而歸。言為國，非私叔向也。
　　○為，于偽反，下不為已亦為子皆同。叔向亦不告免焉而朝。不告謝之，明不為已。初，叔向之母妒叔虎之母美而不使。不使見叔向父。
　　○妒，丁故反。其子皆諫其母。其母曰：「深山大澤，實生龍蛇。言非常之地多生非常之物。彼美，余懼其生龍蛇以禍女。女敝族也。敝，衰壞也。龍蛇，喻奇怪。
　　○女音汝，下同。國多大寵，六卿專權。不仁人間之，不亦難乎？余何愛焉？」使往視寢，生叔虎。美而有勇力，欒懷子嬖之，故羊舌氏之族及于難。欒盈過于周，周西鄙掠之。劫掠財物。
　　○間，間廁之間。于難，乃旦反。掠音亮。辭于行人，王行人也。曰：「天子陪臣盈，諸侯之臣，稱于天子曰陪臣。得罪于王之守臣，范宣子為王所命，故曰守臣。
　　○守，手又反，注同。將逃罪。罪重于郊甸，重得罪于郊甸，謂為郊甸所侵掠也。郭外曰郊，郊外曰甸。
　　○罪重，直用反，注同。甸，徒練反。無所伏竄，敢布其死：布，陳也。
　　○竄，七亂反。昔陪臣書能輸力于王室，王施惠焉。輸力，謂輔相晉國以翼戴天子。
　　○相，息亮反。其子黶，不能保任其父之勞。大君若不棄書之力，亡臣猶有所逃。大君，謂天王。
　　○任音壬。 
　　[疏]注「大君謂天王」。
　　○正義曰：進言于王而稱大君，知大君謂天王也。大君，君之大者，故以為天子。《易》云「大君有命」，亦謂天子也。
　　若棄書之力，而思黶之罪，臣，戮余也，罪戮之余。將歸死于尉氏，尉氏，討姦之官。不敢還矣。敢布四體，唯大君命焉。」布四體，言無所隱。 
　　[疏]注「尉氏，討姦之官」。
　　○正義曰：歸死尉氏，猶言歸死于司敗，明尉氏主刑人，故為討姦之官。《周禮》司寇之屬，無尉氏之官，蓋周室既衰，官名改易，于時有此官耳。其司敗亦非《周禮》之官名也。
　　王曰：「尢而效之，其又甚焉。」尢晉逐盈，而自掠之，是效尤。
　　○效，或作傚，戶教反。使司徒禁掠欒氏者歸所取焉，使候出諸轘轅。候，送迎賓客之官也。轘轅，關，在緱氏縣東南。
　　○轅音袁。 
　　[疏]「使司」至「氏者」。
　　○正義曰：《周官》司寇掌詰姦慝，刑暴亂，當使司寇，而此云「司徒」者，以司徒掌會萬民之卒伍，以起徒役，以比追胥，以此追寇盜，是其所掌獲得罪人，乃使司寇刑之耳。
　　冬，曹武公來朝，始見也。即位三年始來見公。 
　　會于商任，錮欒氏也。禁錮欒盈，使諸侯不得受。
　　○錮音固。齊侯、衛侯不敬。叔向曰：「二君者必不免。會朝，禮之經也；禮，政之輿也；政須禮而行。政，身之守也。政存則身安。怠禮失政，失政不立，是以亂也。」為二十五年齊弒光，二十六年衛弒剽傳。
　　○弒，申志反，下同。剽，匹妙反。 
　　[疏]「會朝」至「亂也」。
　　○正義曰：經訓常也，法也。會以訓上下之則，朝以正班爵之義，是會朝為禮之常法也。政待禮而行，猶人須車以載，禮是政之車輿也。《禮運》云：「政者，君之所以藏身也。」言政行于外，身藏其中，政是身之所守也。怠慢于禮，則政無車，無車則政不行，是失政也。君既失政，則身無所守，失政則身不立，是其所以亂也。
　　知起、中行喜、州綽、刑蒯出奔齊，四子，晉大夫。
　　○知音智。行，戶郎反。蒯，苦怪反。 
　　[疏]注「四子晉大夫」。
　　○正義曰：《國語》陽畢對公，「公許諾，盡逐群賊」，此謂也。
　　皆欒氏之黨也。樂王鮒謂范宣子曰：「盍反州綽、邢蒯？勇士也。」宣子曰：「彼欒氏之勇也，余何獲焉？」言不為已用。王鮒曰：「子為彼欒氏，乃亦子之勇也。」言子待之如欒氏，亦為子用也。 
　　[疏]「子為」至「勇也」。
　　○正義曰：子斥，宣子也。子能為彼欒氏，待遇其人如欒氏，彼荷子之恩，乃亦為子之勇矣。
　　齊莊公朝，指殖綽、郭最曰：「是寡人之雄也。」州綽曰：「君以為雄，誰敢不雄？然臣不敏，平陰之役，先二子鳴。」十八年，晉伐齊，及平陰，州綽獲殖綽、郭最。故自比于雞，斗勝而先鳴。
　　○先二，悉薦反。莊公為勇爵。設爵位以命勇士。殖綽、郭最欲與焉。自以為勇。
　　○欲與音預，下同。州綽曰：「東閭之役，臣左驂迫，還于門中，識其枚數。識門版數，亦在十八年。
　　○枚，本亦作板。 
　　[疏]「識其枚數」。
　　○正義曰：十八年傳云「以板數闔」。枚謂馬撾，以馬枚數門扇之板。此云「識其枚數」，枚謂門扇之板。彼時數得其數，則二枚不同。今人數物，猶云一枚、二枚也。
　　其可以與于此乎？公曰：「子為晉君也。」對曰：「臣為隸新。言但為僕隸尚新耳。
　　○子為，于偽反。然二子者譬于禽獸，臣食其肉而寢處其皮矣。」言嘗射得之。
　　○射，食亦反。 



卷三十五 襄二十二年，盡二十四年 

　卷三十五 襄二十二年，盡二十四年 


上一篇　下一篇 