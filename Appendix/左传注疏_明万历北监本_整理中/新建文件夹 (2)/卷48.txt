卷四十八 昭十七年，盡十九年 

卷四十八 昭十七年，盡十九年 
【經】十有七年，春，小邾子來朝。 
夏，六月，甲戌，朔，日有食之。 
秋，郯子來朝。 
八月，晉荀吳帥師滅陸渾之戎。
○渾，戶門反。 
冬，有星孛于大辰。大辰，房心尾也。妖變非常，故書。
○孛音佩，一音勃。 


楚人及吳戰于長岸。吳、楚兩敗，莫肯告負，故但書戰而不書敗也。長岸，楚地。
○岸，五旦反。 


【傳】十七年，春，小邾穆公來朝，公與之燕。季平子賦《采叔》，（《采叔》，《詩 小雅》。取其「君子來朝，何錫與之」，以穆公喻君子。） 


穆公賦《菁菁者莪》。《菁菁者莪》，亦《詩 小雅》，取其「既見君子，樂且有儀」，以答《采叔》。
○菁，子丁反。莪，五河反。樂音洛。 


昭子曰：「不有以國，其能久乎？」嘉其能答賦，言其賢，故能久有國。 


夏，六月，甲戌，朔，日有食之。祝史請所用幣。禮，正陽之月日食，當用幣于社，故請之。 


昭子曰：「日有食之，天子不舉，不舉盛饌。
○饌，仕眷反。伐鼓于社。責群陰。諸侯用幣于社，請上公。伐鼓于朝。退自責。禮也。」平子御之，御，禁也。
○御之，魚呂反，注同。曰：「止也。唯正月朔，慝未作，日有食之，于是乎有伐鼓用幣，禮也。其余則否。」大史曰：「在此月也。正月，謂建巳正陽之月也。于周為六月，于夏為四月。慝，陰氣也。四月純陽用事，陰氣未動而侵陽，災重，故月伐鼓用幣之禮也。平子以為六月非正月，故大史答言在此月也。
○正音政。慝，他得反。夏，戶雅反，下文當夏、注當夏並同。 


○「平子」至「則否」。

○「大史曰在此月也」。

日過分而未至，過春分而未夏至。三辰有災，三辰，日月星也。日月相侵，又犯是宿，故三辰皆為災。
○宿音秀。于是乎百官降物，降物，素服。 


君不舉，辟移時，辟正寢過日食時。樂奏鼓，伐鼓。 


祝用幣，用幣于社。史用辭。用辭以自責。故《夏書》曰：『辰不集于房，逸《書》也。集，安也。房，舍也。日月不安其舍則食。瞽奏鼓，瞽，樂師。
○瞽音古。嗇夫馳，庶人走。』車馬曰馳，步曰走，為救日食備也。
○嗇音色。 


○注「逸書」至「則食」。

○注「車馬」至「備也」。

此月朔之謂也。當夏四月，是謂孟夏。」言此六月當夏家之四月。平子弗從。昭子退曰：「夫子將有異志，不君君矣。」安君之災，故曰：有異志。 


秋，郯子來朝，公與之宴。昭子問焉，曰：「少皞氏鳥名官，何故也？」少皞，金天氏，黃帝之子，已姓之祖也。問何故以鳥名官。
○少，詩照反。皞，胡老反。已音紀，又音祀。 


郯子曰：「吾祖也，我知之。昔者黃帝氏以云紀，故為云師而云名。黃帝，軒轅氏，姬姓之祖也。黃帝受命有云瑞，故以云紀事。百官師長皆以云為名，號縉云氏，蓋其一官也。
○長，丁丈反。縉音進。 


炎帝氏以火紀，故為火師而火名。炎帝，神農氏，姜姓之祖也。亦有火瑞，以火紀事，名百官。 


共工氏以水紀，故為水師而水名。共工，以諸侯霸有九州者，在神農前，大皞後。亦受水瑞，以水名官。
○共音恭。大音泰，下大皞同。 


大皞氏以龍紀，故為龍師而龍名。大皞，伏犧氏，風姓之祖也。有龍瑞，故以龍為官。 


我高祖少皞摯之立也，鳳鳥適至，故紀于鳥，為鳥師而鳥名。鳳鳥氏，歷正也。鳳鳥知天時，故以名歷正之官。
○摯音至。 


玄鳥氏，司分者也。玄鳥，燕也，以春分來，秋分去。
○燕，于見反。 


伯趙氏，司至者也。伯趙，伯勞也。以夏至鳴，冬至止。 


青鳥氏，司啟者也。青鳥，鶬鴳也。以立春鳴，立夏止。
○鶬音倉。鴳，亦作鷃，于諍反。 


丹鳥氏，司閉者也。丹鳥，鷩雉也。以立秋來，立冬去，入大水為蜃。上四鳥皆歷正之屬官。
○鷩，必滅反。蜃，市軫反。 


祝鳩氏，司徒也。祝鳩，鷦鳩也。鷦鳩孝，故為司徒，主教民。
○鷦音隹，本又作隹，本或作鷦，子遙反，又子堯反。 


鴡鳩氏，司馬也。鴡鳩，王鴡也。鷙而有別，故為司馬，主法制。
○鴡，本作雎，七徐反。鷙音至，本亦作摯，下同。別，彼列反。 


鳲鳩氏，司空也。鳲鳩，鴶鵴也。鳲鳩平均，故為司空，平水土。
○鴶，本亦作秸，簡八反，又音吉。鵴，本亦作鞠，居六反。 

爽鳩氏，司寇也。爽鳩，鷹也。鷙，故為司寇，主盜賊。
○爽，所仗反。 


鶻鳩氏，司事也。鶻鳩，鶻雕也。春來冬去，故為司事。
○雕，陟交反，又陟留反，又音彫。 


五鳩，鳩民者也。鳩，聚也。治民上聚，故以鳩為名。 


五雉，為五工正，五雉，雉有五種。西方曰鷷雉，東方曰鶅雉，南方曰翟雉，北方曰鵗雉，伊洛之南曰翬雉。
○種，章勇反，下同。鷷音存，又音遵，本或作蹲。鶅，側其反。翟音狄，又音濁。鵗，本又作希，如字，一音丁里反。翬，許韋反。 


利器用，正度量，夷民者也。夷，平也。
○量音亮。 


九扈，為九農正，扈有九種也。春扈鳻鶞，夏扈竊玄，秋扈竊藍，冬扈竊黃，棘扈竊丹，行扈唶唶，宵扈嘖嘖，桑扈竊脂，老扈鷃鷃。以九扈為九農之號，各隨其宜以教民事。
○扈音戶。鳻，扶云反，又如字。鶞，敕倫反。唶，側百反，又子夜反，又助額反。嘖音責，又音賾。 



扈民無淫者也。扈，止也。止民使不淫放。自顓頊以來，不能紀遠，乃紀于近。為民師而命以民事，則不能故也。」顓頊氏，代少皞者，德不能致遠瑞，而以民事命官。
○顓音專。頊，許玉反。 


仲尼聞之，見于郯子而學之。于是仲尼年二十八。 


既而告人曰：「吾聞之，天子失官，學在四夷，猶信。」失官，官不修其職也。傳言聖人無常師。 


晉侯使屠蒯如周，請有事于雒與三涂。屠蒯，晉侯之膳宰也。以忠諫見進。雒，雒水也。三涂，山名，在陸渾南。
○蒯，苦怪反。雒音洛。萇弘謂劉子曰：「客容猛，非祭也。其伐戎乎？陸渾氏甚睦于楚，必是故也。君其備之！」乃警戒備。警戒以備戎也。欲因晉以合勢。
○警音景。九月，丁卯，晉荀吳帥師涉自棘津，河岸名。使祭史先用牲于雒。陸渾人弗知，師從之。庚午，遂滅陸渾，數之以其貳于楚也。陸渾子奔楚，其眾奔甘鹿。甘鹿，周地。周大獲。先警戎備，故獲。宣子夢文公攜荀吳而授之陸渾，故使穆子帥師，獻俘于文宮。欲以應夢。
○俘，芳夫反。應，應對之應。 
冬，有星孛于大辰，西及漢。夏之八月，辰星見在天漢西。今孛星出辰西，光芒東及天漢。
○夏，戶雅反，下文同。見，賢遍反。 


申須曰：「彗所以除舊布新也。申須，魯大夫。
○彗，似銳反，又音息遂反。 


天事恆象，天道恆以象類告示人。今除于火，火出必布焉。諸侯其有火災乎？」今火向伏，故知當須火出，乃布散為災。
○向，許亮反，又作鄉。梓慎曰：「往年吾見之，是其徵也。徵，始有形象而微也。火出而見。前年火出時。
○見，賢遍反，下及注並同。今茲火出而章，必火入而伏。隨火沒也。 


其居火也久矣，歷二年。其與不然乎？言必然也。
○與，如字，又音預。火出，于夏為三月，謂昏見。于商為四月，于周為五月。夏數得天，得天正。 


若火作，其四國當之，在宋、衛、陳、鄭乎？宋，大辰之虛也，大辰，大火。宋分野。
○虛，起居反，下同。分，扶問反。 


陳，大皞之虛也，大皞居陳，木火所自出。鄭，祝融之虛也，祝融，高辛氏之火正，居鄭。皆火房也。房，舍也。星孛天漢，漢，水祥也。天漢，水也。衛，顓頊之虛也，故為帝丘。衛，今濮陽縣，昔帝顓頊居之，其城內有顓頊塚。
○濮音卜。其星為大水，衛星營室，營室，水也。水，火之牡也。牡，雄也。
○牡，茂後反。 


其以丙子若壬午作乎？水火所以合也。丙午火，壬子水，水火合而相薄，水少而火多，故水不勝火。
○薄，本又作搏，音博。 


若火入而伏，必以壬午，尚未知今孛星當複隨火星俱伏不，故言若。
○複，扶又反。 


不過其見之月。」火見周之五月。鄭裨灶言于子產曰：「宋、衛、陳、鄭將同日火，若我用瓘斝玉瓚，鄭必不火。」瓘，珪也。斝，玉爵也。瓚，勺也。欲以禳火。
○裨，婢支反。瓘，古亂反。斝，古雅反。瓚，才旦反。勺，上若反。禳，本亦作攘，如羊反，下同。 


子產弗與。以為天災流行，非禳所息故也，為明年宋衛陳鄭災傳。 
吳伐楚。陽匄為令尹，卜戰，不吉。陽匄，穆王曾孫令尹子瑕。
○匄，古害反。 


○注「穆王曾孫」。

司馬子魚曰：「我得上流，何故不吉？子魚，公子魴也。順江而下，易用勝敵。
○魴音房。易，以豉反。且楚故，司馬令龜，我請改卜，令曰，魴也以其屬死之，楚師繼之，尚大克之！」吉。得吉兆。戰于長岸。子魚先死，楚師繼之，大敗吳師，獲其乘舟余皇。余皇，舟名。
○乘，如字，又繩証反，下同。使隨人與後至者守之，環而塹之，及泉，環，周也。
○環，如字，又音患。塹，七豔反。盈其隧炭，陳以待命。隧，出入道。
○隧音遂，下同。炭，吐旦反。 


吳公子光，光諸樊子闔廬。
○闔，戶臘反。廬，力居反。請于其眾曰：「喪先王之乘舟，豈唯光之罪，眾亦有焉。請藉取之，以救死。」藉眾之力以取舟。
○喪，息浪反。眾許之。使長鬛者三人，長鬛，多髭須。與吳人異形狀，詐為楚人。
○和鬛，力輒反。髭，子斯反。須音須。潛伏于舟側，曰：「我呼余皇，則對。」師夜從之。師，吳師也。
○呼，呼路反，又如字，下同。三呼，皆疊對。疊，更也。
○疊，待結反，又音弟。更音庚。楚人從而殺之。楚師亂，吳人大敗之，取余皇以歸。傳言吳光有謀。 
【經】十有八年，春，王三月，曹伯須卒。（未同盟而赴以名。） 
夏，五月，壬午，宋、衛、陳、鄭災。來告，故書。天火曰災。 

六月，邾人入鄅。鄅國，今琅邪開陽縣。
○鄅音禹。許慎、郭璞皆音矩，國名。瑯音郎，本或作郎。 
秋，葬曹平公。 
冬，許遷于白羽。自葉遷也。畏鄭而樂遷，故以自遷為文。
○葉，始涉反。 


【傳】十八年，春，王二月，乙卯，周毛得殺毛伯過（毛伯過，周大夫。得，過之族。
○過，古禾反。）而代之。（代居其位。） 


萇弘曰：「毛得必亡，是昆吾稔之日也，侈故之以。昆吾，夏伯也。稔，熟也。侈惡積熟，以乙卯日與桀同誅。
○萇，直良反。稔，而審反。侈，昌氏反，又尸氏反。夏，戶雅反。而毛得以濟侈于王都，不亡何待！」為二十六年毛伯奔楚傳。 


○注「昆吾」至「同誅」。

三月，曹平公卒。為下會葬見原伯起本。 
夏，五月，火始昏見。火，心星。
○見，賢遍反。丙子，風。梓慎曰：「是謂融風，火之始也。東北曰融風。融風，木也。木，火母，故曰火之始。 


七日，其火作乎？」從丙子至壬午七日。壬午，水火合之日，故知當火作。戊寅，風甚。壬午，大甚。 


宋、衛、陳、鄭皆火。梓慎登大庭氏之庫以望之，大庭氏，古國名，在魯城內。魯于其處作庫。高顯，故登以望氣，參近占以審前年之言。
○大甚，本或作火甚。處，昌慮反，下祭處同。故登以望氣，本或作以望氛氣。 


曰：「宋、衛、陳、鄭也。」數日，皆來告火。言經所以書。
○數，所主反。裨灶曰：「不用吾言，鄭又將火。」前年裨灶欲用瓘斝禳火，子產不聽。今復請用之。
○禳，如羊反。複，扶又反，下同。鄭人請用之。信灶言。子產不可。子大叔曰：「寶，以保民也。若有火，國幾亡。可以救亡，子何愛焉？」子產曰：「天道遠，人道邇，非所及也，何以知之？灶焉知天道？是亦多言矣，豈不或信？」多言者或時有中。
○幾音祈，又音機，下同。灶焉，于虔反。中，丁仲反。遂不與，亦不復火。傳言天道難明，雖裨灶猶不足以盡知之。鄭之未災也，里析告子產曰：「將有大祥，里析，鄭大夫。祥，變異之氣。
○析，星歷反。大祥，或作火祥，非也。 


民震動，國幾亡。吾身泯焉，弗良及也。言將先災死。
○泯，面忍反。先，悉薦反。 


國遷，其可乎？」子產曰：「雖可，吾不足以定遷矣。」子產天災不可逃，非遷所免，故托以知不足。
○知音智。及火，里析死矣，未葬，子產使輿三十人遷其柩。以其常與己言故。
○輿音余。柩，其又反。火作，子產辭晉公子、公孫于東門。晉人新來，未入，故辭不使前也。 


使司寇出新客，新來聘者。禁舊客勿出于宮。為其知國情，不欲令去。
○為，于偽反。令，力呈反。使子寬、子上巡群屏攝，至于大宮。二子，鄭大夫。屏攝，祭祀之位。大宮，鄭祖廟。巡行宗廟，不得使火及之。
○行，下孟反，下文行火、下注履行同。 


使公孫登徙大龜。登，開卜大夫。使祝史徙主礻石于周廟，告于先君。礻石，廟主石函。周廟，厲王廟也。有大災，故合群主于祖廟，易救護。
○礻石音石。函音咸。易，以豉反。 

使府人、庫人各儆其事。儆，備火也。
○儆音景。 


商城公儆司宮，商成公，鄭大夫。司宮，巷伯寺人之宮。出舊宮人，寘諸火所不及。舊宮人，先公宮女。
○寘，之豉反。司馬、司寇列居火道，備非常也。行火所焮。焮，炙也。
○焮，許靳反。城下之人，伍列登城。為部伍登城，備姦也。 


明日，使野司寇各保其徵。野司寇，縣士也。火之明日，四方乃聞災，故戒保所徵役之人。 


郊人助祝史除于國北，為祭處于國北者，就大陰禳火。 


禳火于玄冥、回祿，玄冥，水神。回祿，火神。
○冥，亡丁反。 


祈于四鄘。鄘，城也。城積土，陰氣所聚，故祈祭之，以禳火之余災。
○鄘音容。書焚室而寬其徵，與之材。徵，賦稅也。
○稅，始銳反。三日哭，國不市。示憂戚，不會市。使行人告于諸侯。宋、衛皆如是。陳不救火，許不吊災，君子是以知陳、許之先亡也。不義，所以亡。 


六月，鄅人藉稻。禹塚莝妘姓國也。其君自出藉稻，蓋履行之。
○妘音云。 


邾人襲鄅，鄅人將閉門。邾人羊羅攝其首焉。斬得閉門者頭。 

遂入之，儘俘以歸。鄅子曰：「余無歸矣。」從帑于邾。邾莊公反鄅夫人，而舍其女。為明年宋伐邾起。
○俘，芳夫反。帑音奴。 


秋，葬曹平公。往者見周原伯魯焉，原伯魯，周大夫。與之語，不說學。歸以語閔子馬。閔子馬曰：「周其亂乎！夫必多有是說，而後及其大人。國亂俗壞，言者適多，漸以及大人。大人，在位者。
○說學音悅。以語，魚據反。大人患失而惑，又曰，可以無學，無學不害。患有學而失道者以惑其意。不害而不學，則苟而可。以為無害，遂不學，則皆懷苟且。于是乎下陵上替，能無亂乎？夫學，殖也，不學將落，原氏其亡乎！」殖，生長也。言學之進德，如農之殖苗，日新日益。
○替，他計反。殖，特力反。長，丁丈反。 


七月，鄭子產為火故，大為社，為，治也。
○為，火故，于偽反，下將為蒐同。祓禳于四方，振除火災，禮也。振，棄也。
○祓，芳佛反，徐音廢。 


乃簡兵大蒐，將為蒐除。治兵于廟，城內地迫，故除廣之。子大叔之廟在道南，其寢在道北，其庭小。庭，蒐場也。
○場，直長反。 


過期三日，處小不得一時畢。
○處，昌慮反。 


使除徒陳于道南廟北，曰：「子產過女而命速除，乃毀于而鄉。而，女也。毀女所鄉。
○女音汝，注同。鄉，許亮反，本又作向，注同。子產朝，朝君。過而怒之，怒不毀。除者南毀。子產及沖，使從者止之曰：「毀于北方。」言子產仁，不忍毀人廟。
○沖，昌容反。從，才用反。火之作也，子產授兵登陴。子大叔曰：「晉無乃討乎！」辭晉公子、公孫而授兵，似若叛晉。
○陴，婢支反。子產曰：「吾聞之，小國忘守則危，況有災乎！國之不可小，有備故也。」既，晉之邊吏讓鄭曰：「鄭國有災，晉君大夫不敢寧居，卜筮走望，不愛牲玉。鄭之有災，寡君之憂也。今執事扌間然授兵登陴，扌間然，勁忿貌。
○守，手又反，一音如字。扌間，遐板反。勁，吉政反。 


○注「扌間然勁忿貌」。

將以誰罪？邊人恐懼，不敢不告。」子產對曰：「若吾子之言，敝邑之災，君之憂也。敝邑失政，天降之災，又懼讒慝之間謀之，以啟貪人，薦為敝邑不利，薦，重也。
○恐，丘勇反。慝，他得反。間，間廁之間。薦，在遍反。重，直用反，下文同。 


以重君之憂。幸而不亡，猶可說也。說，解也。不幸而亡，君雖憂之，亦無及也。鄭有他竟，望走在晉。言鄭雖與他國為竟，每瞻望晉歸赴之。
○竟音境。 


既事晉矣，其敢有二心？」傳言子產有備。 


楚左尹王子勝言于楚子曰：「許于鄭，仇敵也，而居楚地，以不禮于鄭。十三年，平王復遷邑，許自夷遷居葉，恃楚而不事鄭。 


○「十三」至「居葉」。

晉、鄭方睦，鄭若伐許，而晉助之，楚喪地矣。君盍遷許？許不專于楚，自以舊國，不專心事楚。
○喪，息浪反。盍，戶臘反。 


鄭方有令政，許曰『余舊國也』，許先鄭封。
○先，悉薦反。鄭曰『余俘邑也』，隱十一年，鄭滅許而復存之，故曰我俘邑。
○複，扶又反。葉在楚國，方城外之蔽也。為方城外之蔽障。
○障，章亮反。土不可易，易，輕也。
○易，以豉反。國不可小，謂鄭。許不可俘，讎不可啟。君其圖之！」楚子說。
○說音悅。冬，楚子使王子勝遷許于析，實白羽。于傳時白羽改為析。
○析，星歷反。 
【經】十有九年，春，宋公伐邾。（為鄅。
○為，于偽反。） 
夏，五月，戊辰，許世子止弒其君買。加弒者，責止不舍藥物。
○弒音試。舍音舍。 


己卯，地震。無傳。 
秋，齊高發帥師伐莒。 
冬，葬許悼公。無傳。 
【傳】十九年，春，楚工尹赤遷陰于下陰，（陰縣，今屬南鄉郡。）令尹子瑕城郟。叔孫昭子曰：「楚不在諸侯矣！其僅自完也，以持其世而已。」（遷陰城郟，皆欲以自完守。
○郟，古洽反。僅音覲。持，如字，本或作恃怙之恃，非也。） 
楚子之在蔡也，蓋為大夫時往聘蔡。 


郹陽封人之女奔之，生大子建。郹陽，蔡邑。
○郹，古闃反。及即位，使伍奢為之師。伍奢，伍舉之子，伍員之父。
○員音云。費無極為少師，無寵焉，欲譖諸王，曰：「建可室矣。」室，妻也。
○少，詩照反。王為之聘于秦，無極與逆，勸王取之。正月，楚夫人嬴氏至自秦。王自取之，故稱夫人至，為下拜夫人起。
○王為，于偽反，注同。與音預。嬴音盈。 
鄅夫人，宋向戌之女也，故向寧請師。寧，向戌子也，請于宋公伐邾。
○向，傷亮反。戌音恤。二月，宋公伐邾，圍蟲。三月，取之。蟲，邾邑。不書圍取，不以告。
○蟲，直中反。 


乃盡歸鄅俘。 
夏，許悼公瘧。五月，戊辰，飲大子止之藥，卒。止獨進藥，不由醫。
○瘧，魚略反，病也。 


大子奔晉。書曰：「弒其君。」君子曰：「盡心力以事君，舍藥物可也。」藥物有毒，當由醫，非凡人所知。譏止不舍藥物，所以加弒君之名。
○舍音舍，下注舍子同。 


邾人、郳人、徐人會宋公。乙亥，同盟于蟲。終宋公伐邾事。
○郳，五兮反。楚子為舟師以伐濮。濮，南夷也。
○濮音卜。 


費無極言于楚子曰：「晉之伯也，邇于諸夏，而楚辟陋，故弗能與爭。若大城城父，而寘大子焉，城父，今襄城城父縣。
○伯音霸，又如字。夏，戶雅反。辟，四亦反。父音甫。寘，之豉反。以通北方，王收南方，是得天下也。」王說，從之。故太子建居于城父。令尹子瑕聘于秦，拜夫人也。為明年譖大子張本。故以為夫人，遣謝秦。
○說音悅。 
秋，齊高發帥師伐莒。莒不事齊故。莒子奔紀鄣。紀鄣，莒邑也。東海贛榆縣東北有紀城。
○鄣音章。贛，古弄反，如淳音耿弇。榆音俞。使孫書伐之。孫書，陳無宇之子子占也。初，莒有婦人，莒子殺其夫，已為嫠婦。寡婦為嫠。
○嫠，力之反，本又作釐。及老，托于紀鄣，紡焉以度而去之。因紡纑，連所紡，以度城而藏之，以待外攻者，欲報讎。
○紡，芳往反。度，待洛反，注同。去，起呂反。裴松之注《魏志》云，古人謂藏為去。案今關中猶有此音。纑，力吳反，麻縷也。 


○注「因紡」至「報讎」。正義曰：連所紡者，謂連所紡之纑以為繩，故下云投繩城外。或解以連紀纑之繩。然紀纑之繩，其物細小而短，何可以度城？婦人意欲報讎，故藏纑以為繩。故杜云「連所紡」。所紡，即纑也。
及師至，則投諸外。投繩城外，隨之而出。 


或獻諸子占。子占使師夜縋而登。緣繩登城。
○縋，直偽反。登者六十人，縋絕，師鼓譟。城上之人亦噪。莒共公懼，啟西門而出。七月，丙子，齊師入紀。傳言怨不在大。
○噪，素報反。城上之人亦噪，一本作上之人亦噪。共音恭。 


是歲也，鄭駟偃卒。子游娶于晉大夫，生絲，弱。子游，駟偃也。弱，幼少。
○少，詩照反。其父兄立子瑕。子瑕，子游叔父駟乞。 


子產憎其為人也，憎子瑕。且以為不順，舍子立叔，不順禮也。弗許，亦弗止。許之為違禮，止之為違眾，故中立。駟氏聳。聳，懼也。
○聳，息勇反。 


他日，絲以告其舅。冬，晉人使以幣如鄭，問駟乞之立故。駟氏懼，駟乞欲逃。子產弗遣。請龜以卜，亦弗予。大夫謀對。子產不待而對客曰：「鄭國不天，不獲天福。寡君之二三臣，札瘥夭昏。大死曰札，小疫曰瘥，短折曰夭，未名曰昏。
○札，側八反，一音截。《字林》作<歹止>，壯列反，云夭死也。瘥，才何反，《字林》作<歹差>。夭，于表反。昏，如字。疫音役。 

今又喪我先大夫偃，其子幼弱，其一二父兄懼隊宗主，私族于謀而立長親。于私族之謀，宜立親之長者。
○喪，息亮反。隊，直類反。長，丁丈反，注同。 


寡君與其二三老曰：『抑天實剝亂是，吾何知焉？』言天自欲亂駟氏，非國所知。
○剝，邦角反。 


諺曰：『無過亂門。』民有亂兵，猶憚過之，而況敢知天之所亂？今大夫將問其故，抑寡君實不敢知，其誰實知之？平丘之會，在十三年。
○諺音彥。過，古禾反，下同，一音古臥反。憚，待旦反。君尋舊盟，曰：『無或失職。』若寡君之二三臣，其即世者，晉大夫而專制其位，是晉之縣鄙也，何國之為？」辭客幣而報其使。晉人舍之。遣人報晉使。
○使，所吏反，注同。 
楚人城州來。沈尹戌曰：「楚人必敗。十三年，吳縣州來，今就城而取之。戌，莊王曾孫葉公諸梁父也。
○戌音恤。葉，始涉反。昔吳滅州來，在十三年。子旗請伐之。王曰：『吾未撫吾民。』今亦如之，而城州來以挑吳，能無敗乎？」侍者曰：「王施舍不倦，息民五年，可謂撫之矣。」戌曰：「吾聞撫民者，節用于內，而樹德于外，民樂其性，而無寇讎。今宮室無量，民人日駭，勞罷死轉，轉，遷徙也。
○旗音其。挑，徒了反。樂音洛。罷音皮，本或作疲。 


○「民樂其性」。正義曰：性，生也。兵革並起，則民不樂生，國家和平則樂生。
忘寢與食，非撫之也。」傳言平王所以不能霸。 
鄭大水，龍斗于時門之外洧淵。時門，鄭城門也。洧水出熒陽密縣，東南至潁川長平入潁。
○洧，于軌反。國人請為禜焉，子產弗許，曰：「我斗，龍不我覿也。覿，見也。
○禜，為命反。覿，大歷反。見，賢遍反。 


龍斗，我獨何覿焉？禳之，則彼其室也。淵，龍之室。吾無求于龍，龍亦無求于我。」乃止也。傳言子產之知。
○知音智。 


令尹子瑕言蹶由于楚子，蹶由，吳王弟。五年，靈王執以歸。
○蹶，九衛反。曰：「彼何罪？諺所謂『室于怒，市于色』者，楚之謂矣。言靈王怒吳子，而執其弟，猶人忿于室家，而作色于市人。 


舍前之忿可也。」乃歸蹶由。言楚子能用善言。
○舍音舍，又音赦。