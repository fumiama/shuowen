總目 > 儒藏 > 春秋 > 春秋左傳正義 > 春秋左傳正義051
○為之，于偽反，下「為之不舉」同。飫，于據反。饜，本亦作厭，于豔反，下同。


此以知其勸賞也。將刑為之不舉，
不舉則徹樂，不舉盛饌。
○饌，士眷反。 


此以知其畏刑也。夙興夜寐，朝夕臨政，此以知其恤民也。三者，禮之大節也。有禮無敗。今楚多淫刑，其大夫逃死于四方，而為之謀主，以害楚國，不可救療，所謂不能也。」
療，治也。所謂楚人不能用其材也。
○朝如字。療，力召反。


「子儀之亂，析公奔晉。
在文十四年。
○析，星歷反。


晉人寘諸戎車之殿，以為謀主。
殿，後軍。
○寘，之豉反。殿，多練反，注同。


繞角之役，晉將遁矣，析公曰：『楚師輕窕，易震盪也。若多鼓鈞聲，以夜軍之，
鈞同其聲。
○遁，徒困反。窕，徐敕堯反，又通吊反。易，以豉反。鈞，音均，徐居句反。


楚師必遁。』晉人從之，楚師宵潰。晉遂侵蔡，襲沈，獲其君；敗申、息之師于桑隧，獲申麗而還。
成六年，晉欒書救鄭，與楚師遇于繞角，楚師還。晉侵沈，獲沈子。八年，復侵楚，敗申、息，獲申麗。
○潰，戶內反。隧音遂。麗，力馳反。複，扶又反。


鄭于是不敢南面。楚失華夏，則析公之為也。雍子之父兄譖雍子，君與大夫不善是也。
不是其曲直。
○夏，戶雅反。


雍子奔晉，晉人與之鄐，
鄐，晉邑。
○鄐，許六反，徐又超六反。


以為謀主。彭城之役，晉、楚遇于靡角之谷。
在成十八年。


晉將遁矣。雍子發命于軍曰：『歸老幼，反孤疾，二人役，歸一人，簡兵蒐乘，
簡擇蒐閱。
○蒐，所留反。乘，繩證反。閱音悅。


秣馬蓐食，師陳焚次，
次，舍也。焚舍，示必死。
○秣音末。蓐音辱。陳，直覲反。


明日將戰。』行歸者而逸楚囚，
欲使楚知之。


楚師宵潰。晉降彭城而歸諸宋，以魚石歸。
在元年。
○降，戶江反。


楚失東夷，子辛死之，則雍子之為也。
楚東小國及陳，見楚不能救彭城，皆叛。五年，楚人討陳叛故，殺令尹子辛。


子反與子靈爭夏姬，
子靈，巫臣。


而雍害其事，
子反亦雍害巫臣，不使得取夏姬。
○雍，于勇反，注同。


子靈奔晉。晉人與之邢，
邢，晉邑。
○邢音刑。


以為謀主。捍御北狄，通吳于晉，教吳叛楚，教之乘車、射御、驅侵，使其子狐庸為吳行人焉。吳于是伐巢，取駕，克棘，入州來。
駕、棘、皆楚邑。譙國酇縣東北有棘亭。
○譙，在遙反。酇，才多反，又子旦反；或作臡。 


楚罷于奔命，至今為患，則子靈之為也。
事見成七年。
○罷音皮。見，賢遍反。


若敖之亂，伯賁之子賁皇奔晉。晉人與之苗，
若敖亂在宣四年。苗，晉邑。
○賁，扶云反，下同。


以為謀主。鄢陵之役，
在成十六年。
○鄢音偃。


楚晨壓晉軍而陳，晉將遁矣。苗賁皇曰：『楚師之良，在其中軍王族而已。
言楚之精卒，唯在中軍。
○壓，本又作厭，于甲反；徐，于輒反。而陳，直覲反，下成陳並注同。卒，子忽反。


若塞井夷灶，成陳以當之，
塞井夷灶以為陳。 


欒、范易行以誘之，
欒書時將中軍，范燮佐之。易行，謂簡易兵備。欲令楚貪已，不復顧二穆之兵。
○易，以豉反，注及下易成同；賈音亦。行，戶郎反，注及下同；賈音衡。令，力呈反，下同。複，扶又反，下「復仕」同。 


中行、二郤必克二穆。
郤錡時將上軍，中行偃佐之。郤至佐新軍。令此三人分良以攻二穆之兵。楚子重、子辛，皆出穆王，故曰二穆。
○錡，魚綺反。


吾乃四萃于其王族，必大敗之。』
四萃，四面集攻之。
○萃，在醉反。 


晉人從之，楚師大敗，王夷師熸，
夷，傷也。吳、楚之間謂火滅為熸。
○熸，子潛反。 


子反死之。鄭叛吳興，楚失諸侯，則苗賁皇之為也。」子木曰：「是皆然矣。」聲子曰：「今又有甚于此。椒舉娶于申公子牟，子牟得戾而亡，君大夫謂椒舉：『女實遣之！』懼而奔鄭，引領南望曰：『庶幾赦余！』亦弗圖也。
言楚亦不以為意。
○娶，本又作取，七住反。女音汝。


今在晉矣。晉人將與之縣，以比叔向。
以舉材能比叔向。


彼若謀害楚國，豈不為患？」子木懼，言諸王，益其祿爵而復之。聲子使椒鳴逆之。
椒鳴，伍舉子。傳言聲子有辭，伍舉所以得反，子孫復仕于楚。 


許靈公如楚，請伐鄭，
十六年晉伐許，他國皆大夫，獨鄭伯自行，故許恚，欲報之。
○恚，一睡反。


曰：「師不興，孤不歸矣！」八月，卒于楚。楚子曰：「不伐鄭，何以求諸侯？」冬十月，楚子伐鄭。
為許。
○為，于偽反，下為國同。


鄭人將御之，子產曰：「晉、楚將平，諸侯將和，
和在明年。


楚王是故昧于一來。
昧，猶貪冒。
○昧音妹。冒，亡報反，又亡北反。


不如使逞而歸，乃易成也。
逞，快也。


夫小人之性，釁于勇，嗇于禍，以足其性而求名焉者，非國家之利也。若何從之？」
釁，動也。嗇，貪也。言鄭之欲與楚戰者，皆釁勇貪名之人，非能為國計慮久利，不可從也。
○釁，許覲反。足，子住反，又如字。 


○注「釁動」至「從也」。


子展說，不御寇。十二月，乙酉，入南里，墮其城。
南里，鄭邑。
○說音悅，下注同。御，魚呂反。墮，許規反。


涉于樂氏，
樂氏，津名。


門于師之梁。
鄭城門。


縣門發，獲九人焉。涉于泛而歸，
于泛城下涉汝水南歸。
○縣音玄，泛，音凡，徐扶嚴反。 


而後葬許靈公。
卒靈公之志，而後葬之。 


衛人歸衛姬于晉，乃釋衛侯。
衛侯以女說晉，而後得免。


君子是以知平公之失政也。
傳言晉之衰。 


晉韓宣子聘于周，王使請事。
問何事來聘。


對曰：「晉士起將歸時事于宰旅，無他事矣。」
起，宣子名。禮：諸侯大夫入天子國稱士。時事，四時貢職。宰旅，冢宰之下士。言獻職貢于宰旅，不敢斥尊。 


王聞之曰：「韓氏其昌阜于晉乎！辭不失舊。」
阜，大也。傳言周衰，諸侯莫能如禮，唯韓起不失舊。 


齊人城郟之歲，
在二十四年。


其夏，齊烏余以廩丘奔晉。
烏余，齊大夫。廩丘，今東郡廩丘縣故城是。
○廩，力甚反。 


襲衛羊角，取之。
今廩丘縣所治羊角城是。
○治，直吏反。


遂襲我高魚。
高魚城在廩丘縣東北。

有大雨，自其竇入，
雨，故水竇開。
○竇音豆。


介于其庫，入高魚庫而介其甲。
○介音界。


以登其城，克而取之。
取魯高魚，無所諱而不書，其義未聞。 


又取邑于宋。于是范宣子卒，
宣子，范匄。


諸侯弗能治也，及趙文子為政，乃卒治之。文子言于晉侯曰：「晉為盟主。諸侯或相侵也，則討之使歸其地。今烏余之邑，皆討類也。
言于比類宜見討。
○比，必利反。 


而貪之，是無以為盟主也。請歸之！」公曰：「諾。孰可使也？」對曰：「胥梁帶能無用師。」晉侯使往。
胥梁帶，晉大夫。能無用師，言有權謀。 



卷三十八 起二十七年，盡二十八年 

卷三十八 起二十七年，盡二十八年 


【經】二十有七年，春，齊侯使慶封來聘。
景公即位，通嗣君也。

 
夏，叔孫豹會晉趙武、楚屈建、蔡公孫歸生、衛石惡、陳孔奐、鄭良霄、許人、曹人于宋。
案傳：會者十四國，齊、秦不交相見，邾、滕為私屬，皆不與盟。宋為主人，地于宋，則與盟可知。故經唯序九國大夫。楚先晉歃，而書先晉，貴信也。陳于晉會，常在衛上，孔奐非上卿，故在石惡下。
○奐，呼亂反。與音預，下同。先，悉薦反，又如字。歃，所洽反。 


衛殺其大夫甯喜。
甯喜弒剽立衎，衎今雖不以弒剽致討，于大義宜追討之，故經以國討為文書名也。書在宋會下，從赴。 


衛侯之弟鱄出奔晉。
衛侯始者云「政由甯氏，祭則寡人」，而今復患其專，緩答免余，既負其前信，且不能友于賢弟，使至出奔，故書弟以罪兄。
○鱄，市轉反，又音專。複，扶又反。 


秋，七月，辛巳，豹及諸侯之大夫盟于宋。
夏會之大夫也。豹不倚順，以顯弱命之君，而辨小是以自從，故以違命貶之。《釋例》論之備矣。
○倚，于綺反。 


冬，十有二月，乙卯，朔，日有食之。
今《長歷》推十一月朔，非十二月。傳曰：辰在申，再失閏。若是十二月，則為三失閏，故知經誤。 


【傳】二十七年，春，胥梁帶使諸喪邑者，具車徒以受地，必周。
諸喪邑，謂齊、魯、宋也。周，密也。必密來，勿以受地為名。
○喪，息浪反，注同。


使烏余具車徒以受封，
烏余以地來，故詐許封之。 


烏余以其眾出，
出受封也。


使諸侯偽效烏余之封者，
效，致也。使齊、魯、宋偽若致邑封烏余者。


而遂執之，盡狂之。
皆獲其徒眾。


皆取其邑而歸諸侯，諸侯是以睦于晉。
傳言趙文子賢，故平公雖失政，而諸侯猶睦。 


齊慶封來聘，其車美。孟孫謂叔孫曰：「慶季之車，不亦美乎？」
季，慶封字。


叔孫曰：「豹聞之：『服美不稱，必以惡終。』美車何為？叔孫與慶封食，不敬。為賦《相鼠》，亦不知也。


《相鼠》，《詩 鄘風》。曰：「相鼠有皮，人而無儀。人而無儀，不死何為？」慶封不知此詩為已，言其闇甚。為明年慶封來奔傳。
○稱，尺證反。為賦，于偽反，注同。相，息亮反，注同。鄘音容。

 
衛甯喜專，公患之。公孫免余請殺之。
免余，衛大夫。


公曰：「微甯子，不及此，
及此，反國也。


吾與之言矣。
言政由甯氏。


事未可知，
恐伐之未必勝。


袛成惡名，止也。」
衹，適也。
○衹音支，注同。


對曰：「臣殺之，君勿與知。」乃與公孫無地、公孫臣謀，
二公孫，衛大夫。
○勿與，音預。


使攻甯氏，弗克，皆死。
無地及臣皆死。


公曰：「臣也無罪，父子死余矣。」
獻公出時，公孫臣之父為孫氏所殺。 


夏，免余復攻甯氏，殺甯喜及右宰谷，尸諸朝。
谷不書，非卿也。
○複，扶又反。


石惡將會宋之盟，受命而出。衣其尸，枕之股而哭之。欲斂以亡，懼不免，且曰：「受命矣。」乃行。
行會于宋。為明年石惡奔傳。
○衣，于既反。枕，之鴆反。斂，力驗反。


子鮮曰：「逐我者出，
謂孫林父。


納我者死，
謂甯喜。
○納，本又作內，音納。


賞罰無章，何以沮勸？君失其信，而國無刑，不亦難乎？
難以治國。
○沮，在呂反。 


且鱄實使之。」
使甯喜納君。


遂出奔晉。公使止之，不可。
不肯留。


及河，又使止之，止使者而盟于河，
誓不還。
○使者，所吏反。


托于木門，
木門，晉邑。


不鄉衛國而坐。
怨之深也。
○鄉，許亮反，本亦作鄉。


木門大夫勸之仕，不可，曰：「仕而廢其事，罪也。從之，昭吾所以出也。將誰愬乎？
從之，謂治其事也。事治則明巳出欲仕，無所自愬。
○愬，息路反。


吾不可以立于人之朝矣！」終身不仕。
自誓不仕終身。 


公喪之，如稅服，終身。
稅即繐也。《喪服》：繐，縗裳，縷細而希，非五服之常，本無月數。痛愍子鮮，故特為此服。此服無月數，而獻公尋薨。故言終身。
○喪，息郎反，又息浪反。稅，徐云，讀繐，音歲，注同；服音吐外反。縗，本亦作衰，音七雷反。 


公與免余邑六十，辭曰：「唯卿備百邑，臣六十矣，下有上祿，亂也。
此一乘之邑，非四井之邑。《論語》稱十室，又云千室，明通稱。
○乘，繩證反。通稱，尺證反。 


臣弗敢聞。且甯子唯多邑，故死。臣懼死之速及也。」公固與之，受其半。以為少師。公使為卿，辭曰：「大叔儀不貳，能讚大事。
讚，佐也。
○少，詩照反。


君其命之！」乃使文子為卿。
文子，大叔儀。

 
宋向戌善于趙文子，又善于令尹子木，
欲弭諸侯之兵以為名。欲獲息民之名。
○弭，徐武婢反。


如晉，告趙孟。趙孟謀于諸大夫，韓宣子曰：「兵，民之殘也，財用之蠹，
蠹，害物之蟲。
○蠹，本又作<蟲橐>，丁故反。 


小國之大菑也。將或弭之，雖曰不可，必將許之。
言雖知兵不得久弭，今不可不許。
○菑音災。


弗許，楚將許之，以召諸侯，則我失為盟主矣。」晉人許之。如楚，楚亦許之。如齊，齊人難之。陳文子曰：「晉、楚許之，我焉得巳。且人曰『弭兵』，而我弗許，則固攜吾民矣！將焉用之？」齊人許之。告于秦，秦亦許之。皆告于小國，為會于宋。 


五月，甲辰，晉趙武至于宋。丙午，鄭良霄至。六月，丁未朔，宋人享趙文子，叔向為介。司馬置折俎，禮也。
折俎，體解節折，升之于俎，合卿享宴之禮，故曰禮也。《周禮》：司馬掌會同之事。
○難之，乃旦反，下懼難同。焉，于虔反，下將焉用、焉能皆同。介音界，後注同。折，之設反，注同；徐，又音制。俎，莊呂反。 


仲尼使舉是禮也，以為多文辭。
宋向戌自美弭兵之意，敬逆趙武。趙武、叔向因享宴之會，展賓主之辭。故仲尼以為多文辭。
○使舉是禮也，沈云：舉，謂記錄之也。 


○注「宋向」至「文辭」。

戊申，叔孫豹、齊慶封、陳須無、衛石惡至。
須無，陳文子。


甲寅，晉荀盈從趙武至。
趙武命盈追已，故言從趙武。後武遣盈如楚。 


丙辰，邾悼公至。
小國，故君自來。


壬戌，楚公子黑肱先至，成言于晉。
時令尹子木止陳，遣黑肱就晉大夫成盟載之言，兩相然可。
○肱，古弘反。


丁卯，宋戌如陳，從子木成言于楚。
就于陳，成楚之要言。


戊辰，滕成公至。
亦小國，君自來。


子木謂向戌：「請晉、楚之從，交相見也。」
使諸侯從晉、楚者，更相朝見。
○更音庚。見，賢遍反。


庚午，向戌復于趙孟。趙孟曰：「晉、楚、齊、秦，匹也。晉之不能于齊，猶楚之不能于秦也。
不能服而使之。


楚君若能使秦君辱于敝邑，寡君敢不固請于齊！」
請齊使朝楚。


壬申，左師複言于子木。子木使馹謁諸王。
馹，傳也。謁，告也。
○馹，人實反。傳，涉戀反。


王曰：「釋齊、秦，他國請相見也。」
經所以不書齊、秦。


秋七月戊寅，左師至。
從陳還。


是夜也，趙孟及子晳盟，以齊言。
子晳，公子黑肱。素要齊其辭，至盟時，不得複訟爭。
○晳，星歷反。複，扶又反。


庚辰，子木至自陳。陳孔奐、蔡公孫歸生至。
二國大夫與子木俱至。


曹、許之大夫皆至。以藩為軍，
示不相忌。
○藩，方元反。 


晉、楚各處其偏。
晉處北，楚處南。


伯夙謂趙孟伯夙，
荀盈。 


曰：「楚氛甚惡，懼難。」
氛，氣也。言楚有襲晉之氣。
○氛，芳云反；徐，扶云反。


趙孟曰：「吾左還，入于宋，若我何？」
營在宋北，東頭為上，故晉營在東。有急，可左丘入宋東門。 


辛巳，將盟于宋西門之外。楚人衷甲。
甲在衣中，欲因會擊晉。
○衷，音忠，徐丁仲反。


伯州犁曰：「合諸侯之師，以為不信，無乃不可乎？夫諸侯望信于楚，是以來服。若不信，是棄其所以服諸侯也。」固請釋甲。子木曰：「晉、楚無信久矣！事利而已。苟得志焉，焉用有信？」大宰退，
大宰，伯州犁。


告人曰：「令尹將死矣，不及三年。求逞志而棄信，志將逞乎？志以發言，言以出信，信以立志，參以定之。
志、言、信三者具，而後身安存。


信亡，何以及三？」
為明年子木死起本。 


趙孟患楚衷甲，以告叔向。叔向曰：「何害也？匹夫一為不信，猶不可，單斃其死。
單，盡也。斃，踣也。
○單音丹，注同。斃，婢世反。踣，蒲北反。 


若合諸侯之卿，以為不信，必不捷矣！食言者不病，
不病者，單斃于死。 


非子之患也。
楚食言當死。晉不食言，故無患。


夫以信召人，而以僣濟之，
濟，成也。
○僣，子念反，不信也。


必莫之與也。安能害我？且吾因宋以守病，
為楚所病，


則欲入宋城。則夫能致死。與宋致死，雖倍楚可也。
宋為地主，致死助我，則力可倍楚。
○夫如字，或音扶。


子何懼焉？又不及是。曰弭兵以召諸侯，而稱兵以害我，
稱，舉也。 


吾庸多矣，非所患也。」
晉獨取信，故其功多。

 
季武子使謂叔孫以公命，曰：「視邾、滕。」
兩事晉、楚則貢賦重，故欲比小國。武子恐叔孫不從其言，故假公命以敦之。 


既而齊人請邾，宋人請滕，皆不與盟。
私屬二國故。
○與音預。


叔孫曰：「邾、滕，人之私也。我，列國也，何故視之？宋、衛，吾匹也。」乃盟。故不書其族，言違命也。
季孫專政于國，魯君非得有命。今君唯以此命告豹，豹宜崇大順以顯弱命之君，而遂其小是，故貶之。 


晉、楚爭先。
爭先歃血。


晉人曰：「晉固為諸侯盟主，未有先晉者也。」楚人曰：「子言晉、楚匹也，若晉常先，是楚弱也。且晉、楚狎主諸侯之盟也久矣！
狎，更也。
○先晉，悉薦反，或如字。狎，戶甲反。更音庚。 


豈專在晉？」叔向謂趙孟曰：「諸侯歸晉之德只，
只，辭。
○只，之氏反。


非歸其尸盟也。
尸，主也。


子務德，無爭先！且諸侯盟，小國固必有尸盟者。
小國主辨具。
○辨，皮莧反。 


楚為晉細，不亦可乎？」
欲推使楚主盟。


乃先楚人。書先晉，晉有信也。
蓋孔子追正之。

 
壬午，宋公兼享晉、楚之大夫，趙孟為客。
客，一坐所尊。故季孫飲大夫酒，臧紇為客。
○坐，才臥反。飲，于鴆反。 


子木與之言，弗能對。使叔向侍言焉，子木亦不能對也。乙酉，宋公及諸侯之大夫盟于蒙門之外。
前盟，諸大夫不敢敵公，禮也。今宋公以近在其國，故謙而重盟。重盟，故不書。蒙門，宋城門。
○重，直用反，下二字同。 


子木問于趙孟曰：「范武子之德何如？」
士會賢，聞于諸侯，故問之。
○聞音問，又如字。


對曰：「夫子之家事治，言于晉國無隱情，其祝史陳信于鬼神無愧辭。」
祝陳馨香，德足副之，故不愧。
○治，直吏反。愧，九位反。


子木歸以語王。王曰：「尚矣哉！
尚，上也。
○語，魚據反，下同。


能歆神、人，
歆，享也。使神享其祭，人懷其德。
○歆，所金反。


宜其光輔五君以為盟主也！」
五君，謂文、襄、靈、成、景。 


子木又語王曰：「宜晉之伯也！有叔向以佐其卿，楚無以當之，不可與爭。」晉荀寅遂如楚蒞盟。
重結晉、楚之好。
○好，呼報反。 


鄭伯享趙孟于垂隴，
自宋還，過鄭。
○壟，力勇反。


子展、伯有、子西、子產、子大叔、二子石從。
二子石，印段、公孫段。
○從，才用反。


趙孟曰：「七子從君，以寵武也。請皆賦，以卒君貺，武亦以觀七子之志。」
詩以言志。


子展賦《草蟲》，
《草蟲》，《詩 召南》。曰：「未見君子，憂心忡忡，亦既見止，亦既覯止，我心則降。」以趙孟為君子。
○蟲，直忠反。召，上照反，下同。忡，敕忠反。覯，古豆反。降，戶江反，又如字，下注同。

趙孟曰：「善哉！民之主也。
在上不忘降，故可以主民。


抑武也，不足以當之。」
辭君子。


伯有賦《鶉之賁賁》，
《鶉之賁賁》，《詩 鄘風》。衛人剌其君淫亂，鶉鵲之不若。義取「人之無良，我以為兄，我以為君」也。
○鶉，順倫反。賁音奔。 


趙孟曰：「床笫之言不逾閾，況在野乎？非使人之所得聞也。」
笫，簀也。此詩刺淫亂，故云床笫之言。閾，門限。使人，趙孟自謂。
○笫，側里反。閾，音域，徐況逼反。使，所吏反，注同。簀音責。 


子西賦《黍苗》之四章，
《黍苗》，《詩 小雅》。四章曰：「肅肅謝功，召伯營之。列列徵師，召伯成之。」比趙孟于召伯。


趙孟曰：「寡君在，武何能焉？」
推善于其君。


子產賦《隰桑》，
《隰桑》，《詩 小雅》。義取思見君子，盡心以事之。曰：「既見君子，其樂如何？」
○盡，津忍反。樂音洛，下注及文至「樂以安民」並同。


趙孟曰：「武請受其卒章。」
卒章曰：「心乎愛矣，遐不謂矣，中心藏之，何日忘之。」趙武欲子產之見規誨。


子大叔賦《野有蔓草》，
《野有蔓草》，《詩 鄭風》。取其「邂逅相遇，適我原兮」。
○蔓音萬。邂，戶賣反。逅，戶逗反。


趙孟曰：「吾子之惠也。」
大叔喜于相遇，故趙孟受其惠。


印段賦《蟋蟀》，
《蟋蟀》，《詩 唐風》。曰：「無以大康，職思其居。好樂無荒，良士瞿瞿。」言瞿瞿然顧禮儀。
○印，一刃反。蟀，所律反。大康音泰。居音據。好，呼報反，下同。瞿瞿，居甚反。


趙孟曰：「善哉！保家之主也。吾有望矣。」
能戒懼不荒，所以保家。 


公孫段賦《桑扈》，
《桑扈》，《詩 小雅》。義取君子有禮文，故能受天之祜。
○祜音戶。


趙孟曰：「匪交匪敖」，福將焉往？
此《桑扈》詩卒章，趙孟因以取義。
○敖，五報反。焉，于虔反，下「政其焉往」同。


若保是言也，欲辭福祿，得乎？」卒享。文子告叔向曰：「伯有將為戮矣！詩以言志，志誣其上，而公怨之，以為賓榮，
言誣，則鄭伯未有其實。趙孟倡賦詩以自寵，故言公怨之以為賓榮。
○倡，昌亮反。 


其能久乎？幸而後亡。」
言必先亡。


叔向曰：「然。巳侈！所謂不及五稔者，夫子之謂矣。」
稔，年也。為三十年鄭殺良霄傳。
○侈，昌氏反，又戶氏反；《字林》，充豉反，稔，而甚反，熟也。谷一熟，故為一年。


文子曰：「其余皆數世之主也。子展其後亡者也，在上不忘降。
謂賦《草蟲》，曰「我心則降」。
○數，所主反。


印氏其次也，樂而不荒。
謂賦《蟋蟀》曰：「好樂無荒」。


樂以安民，不淫以使之，後亡，不亦可乎？」
○宋左師請賞，曰：「請免死之邑。」
欲宋君稱功加厚賞，故謙言免死之邑也。 


○注「欲宋」至「邑也」。


公與之邑六十，以示子罕。子罕曰：「凡諸侯小國，晉、楚所以兵威之。畏而後上下慈和慈和，而後能安靖其國家，以事大國，所以存也。無威則驕，驕則亂生，亂生必滅，所以亡也。天生五材，
金、木、水、火、土也。


民並用之，廢一不可，誰能去兵？兵之設久矣，所以威不軌而昭文德也。聖人以興，
謂湯、武。
○去，起呂反，下皆同。

亂人以廢，
謂桀、紂。


廢興、存亡、丘明之術，皆兵之由也。而子求去之，不亦誣乎？以誣道蔽諸侯，罪莫大焉。縱無大討，而又求賞，無厭之甚也！」削而投之。
削賞左師之書。


上一篇下一篇 