總目 > 儒藏 > 春秋 > 春秋左傳正義 > 春秋左傳正義055


子產曰：「何為？夫人朝夕退而游焉，以議執政之善否。其所善者，吾則行之；其所惡者，吾則改之。是吾師也，若之何毀之？我聞忠善以損怨，
為忠善，則怨謗息。
○夫音扶，下並注同。朝，直遙反，舊如字。惡，烏路反，又如字。


不聞作威以防怨。
欲毀鄉校，即作威。


豈不遽止？然猶防川，
遽，畏懼也。
○遽，其據反。


大決所犯，傷人必多，吾不克救也。不如小決使道，
道，通也。
○道音導，注同。


不如吾聞而藥之也。」
以為巳藥石。 


然明曰：「蔑也今而後知吾子之信可事也。小人實不才。若果行此，其鄭國實賴之，豈唯二三臣？」仲尼聞是語也，曰：「以是觀之人，謂子產不仁，吾不信也。」
仲尼以二十二年生，于是十歲，長而後聞之。
○長，丁丈反。 


子皮欲使尹何為邑。為邑大夫。子產曰：「少，未知可否。」
尹何年少。
○少，詩照反，注同。


子皮曰：「願，吾愛之，不吾叛也。
願，謹善也。
○願音原。 


使夫往而學焉，夫亦愈知治矣。」
夫，謂尹何。
○治，直吏反，下注「之治」同。 


子產曰：「不可。人之愛人，求利之也。今吾子愛人則以政，
以政與之。


猶未能操刀而使割也，其傷實多。
多自傷。
○操，七刀反。「其傷實多」，一本作「其傷多」。


子之愛人，傷之而已，其誰敢求愛于子？子于鄭國，棟也。棟折榱崩，僑將厭焉。敢不盡言？子有美錦，不使人學制焉。
制，裁也。
○棟，丁弄反。榱，所追反，椽也。厭，本又作「壓」，于甲反，徐于輒反，下同。制音制。


大官大邑，身之所庇也，而使學者制焉。其為美錦，不亦多乎？
言官邑之重，多于美錦。
○所庇，必利反，又音祕。


僑聞學而後入政，未聞以政學者也。若果行此，必有所害。譬如田獵，射御貫，則能獲禽。
貫，習也。
○貫，古患反。


若未嘗登車射御，則敗績厭覆是懼，何暇思獲？」子皮曰：「善哉！虎不敏。吾聞君子務知大者遠者，小人務知小者近者。我，小人也。衣服附在吾身，我知而慎之；大官大邑，所以庇身也，我遠而慢之。
慢，易也。
○覆，芳服反。易，以豉反。


微子之言，吾不知也。他日我曰：』子為鄭國，我為吾家，以庇焉，其可也。』今而後知不足。
自知謀慮不足謀其家。


自今請雖吾家，聽子而行。」子產曰：「人心之不同，如其面焉。吾豈敢謂子面如吾面乎？抑心所謂危，亦以告也。」子皮以為忠，故委政焉。子產是以能為鄭國。
傳言子產之治，乃子皮之力。 


衛侯在楚，北宮文子見令尹圍之威儀，言于衛侯曰：「令尹似君矣，將有他志。
言語瞻視行步不常。 


雖獲其志，不能終也。《詩》云『靡不有初，鮮克有終』。終之實難，令尹其將不免。」公曰：「子何以知之？」對曰：「《詩》云：『敬慎威儀，惟民之則。』令尹無威儀，民無則焉。民所不則，以在民上，不可以終。」公曰：「善哉！何謂威儀？」對曰：「有威而可畏謂之威，有儀而可象謂之儀。君有君之威儀，其臣畏而愛之，則而象之，故能有其國家，令聞長世。臣有臣之威儀，其下畏而愛之，故能守其官職，保族宜家。順是以下皆如是，是以上下能相固也。《衛詩》曰：『威儀棣棣，不可選也。』
《詩 邶風》。棣棣，富而閒也。選，數也。
○鮮，息淺反。令聞，音問，本亦作「問」。《衛詩》，此《邶詩》剌衛頃公，故曰「《衛詩》」棣棣，本又作「逮」，直待反。選，息兗反，注同。數，所主反，下文同。

言君臣上，下父子兄弟，內外大小，皆有威儀也。《周詩》曰：『朋友攸攝，攝以威儀。』
《詩 大雅》。攸，所也。攝，佐也。


言朋友之道，必相教訓以威儀也。《周書》數文王之德
逸《書》也。


曰：『大國畏其力，小國懷其德。』言畏而愛之也。《詩》云：『不識不知，順帝之則。』言則而象之也。
《大雅》。又言文王行事，無所斟酌，唯在則象上天。
○斟，之林反。 


○「不識」至「之也」。


紂囚文王七年，諸侯皆從之囚，紂于是乎懼而歸之，可謂愛之。文王伐崇，再駕而降為臣，
文王聞崇德亂而伐之，三旬不降，退修教而後伐之，因壘而降。
○降，戶江反。複，扶又反。 


蠻夷帥服，可謂畏之。文王之功，天下誦而歌舞之，可謂則之。文王之行，至今為法，可謂象之。有威儀也。故君子在位可畏，施舍可愛，進退可度，周旋可則，容止可觀，作事可法，德行可象，聲氣可樂，動作有文，言語有章，以臨其下，謂之有威儀也。」
○行，下孟反，下同。樂，音洛，又音岳。 



卷四十一 起元年，儘元年 

卷四十一 起元年，儘元年 
◎昭公
○陸曰：昭公名裯，襄公子，母齊歸。在位二十五年，遜于齊，在外八年，凡三十三年。薨于乾侯。諡法：「威儀恭明曰昭。」


【經】元年，春，王正月，公即位。
無傳。

 
叔孫豹會晉趙武、楚公子圍、齊國弱、宋向戌、衛齊惡、陳公子招、蔡公孫歸生、鄭罕虎、許人、曹人于虢。
招，實陳侯母弟。不稱弟者，義與莊二十五年公子友同。今讀舊書，則楚當先晉，而先書趙武者，亦取宋盟貴武之信，故尚之也。衛在陳、蔡上，先至于會。
○招，常遙反。虢，瓜百反。當先，悉薦反。 


三月，取鄆。
不稱將帥，將卑師少。書「取」，言易也。
○鄆音運。將，子匠反，下同。帥，所類反。易，以豉反。 


夏，秦伯之弟針出奔晉。
稱弟，罪秦伯。
○針，其廉反。 


六月，丁巳，邾子華卒。
無傳。三同盟。 


晉荀吳帥師敗狄于大滷。
大滷，大原晉陽縣。
○「大滷」，大如字，徐音泰；滷音魯。《谷梁傳》云：「中國曰大原，夷狄曰大滷。」 


秋，莒去疾自齊入于莒。
國逆而立之曰入。
○去，起呂反。


莒展輿出奔吳。
弒君賊。未會諸侯，故不稱爵。
○「莒展輿出奔吳」，一本「莒展出奔吳」。 


叔弓帥師疆鄆田。
春取鄆，今正其封疆。
○疆，居良反，注同。 


葬邾悼公。
無傳。 


冬，十有一月，已酉，楚子麇卒。
楚以瘧疾赴，故不書「弒」。
○麇，九倫反。以瘧，音虐。書弒，申志反，或作殺，音同。 


楚公子比出奔晉。
書名，罪之。 


【傳】元年，春，楚公子圍聘于鄭，且娶于公孫段氏，伍舉為介。
伍舉，椒舉。介，副也。
○娶，七住反。介音界，注同。


將入館，
就客舍。


鄭人惡之。
知楚懷詐。
○惡，烏路反。


使行人子羽與之言，乃館于外。
舍城外。


既聘，將以眾逆。
以兵入逆婦。


子產患之，使子羽辭曰：「以敝邑褊小，不足以容從者，請墠聽命！」
欲于城外除地為墠，行昏禮。
○褊，必淺反，下同。從，才用反。墠音善。


令尹命大宰伯州犁對曰：「君辱貺寡大夫圍，謂圍：『將使豐氏撫有而室。』
豐氏，公孫段。
○貺音況。


圍布几筵，告于莊、共之廟而來。
莊王，圍之祖。共王，圍之父。
○幾，本亦作「機」。筵音延。共音恭。 


若野賜之，是委君貺于草莽也，是寡大夫不得列于諸卿也。
言不得從卿禮。
○莽，莫湯反。 


不寧唯是，又使圍蒙其先君，
濛，欺也。告先君而來，不得成禮于女氏之廟，故以為欺先君。 


將不得為寡君老，
大臣稱老。懼辱命而黜退。


其蔑以復矣。唯大夫圖之！」子羽曰：「小國無罪，恃實其罪。
恃大國而無備則是罪。


將恃大國之安靖已，而無乃包藏禍心以圖之？小國失恃，而懲諸侯，使莫不憾者，距違君命，而有所壅塞不行是懼。
言已失所恃，則諸侯懲恨以距君命，壅塞不行，所懼唯此。
○懲，直升反。憾，戶暗反。壅，本又作「雍」，于勇反，注及下注同。


不然，敝邑，館人之屬也，
館人，守舍人也。


其敢愛豐氏之祧？」
祧，遠祖廟。祧，他彫反。 


伍舉知其有備也，請垂櫜而入。
垂櫜，示無弓。
○櫜，古刀反，弓衣也。


許之。正月，乙未，入逆而出，遂會于虢，
虢，鄭地。


尋宋之盟也。
宋盟在襄二十七年。


祁午謂趙文子曰：「宋之盟，楚人得志于晉。
得志，謂先歃。午，祁奚子。
○歃，所洽反。


今令尹之不信，諸侯之所聞也。子弗戒，懼又如宋。
恐楚復得志。
○複，扶又反，下「雖復」同。


子木之信，稱于諸侯，猶詐晉而駕焉，
駕猶陵也。詐謂衷甲。
○駕，如字，又音加，注及下同。衷，音忠。


況不信之尢者乎？
尢，甚也。


楚重得志于晉，晉之恥也。子相晉國，以為盟主，于今七年矣。
襄二十五年始為政。以春言，故云七年。
○重，直用反。相，息亮反。 


再合諸侯，
襄二十五年會夷儀，二十六年會澶淵。 


三合大夫，
襄二十七年會于宋，三十年會澶淵及今會虢也。


服齊、狄，寧東夏，
襄二十八年齊侯、白狄朝晉。
○夏，戶雅反。


平秦亂，
襄二十六年秦、晉為成。


城淳于，
襄二十九年城杞之淳于，杞遷都。
○淳音純。


師徒不頓，國家不罷，民無謗讟，
讟，誹也。
○罷音皮。讟音獨。誹，芳畏反。 


諸侯無怨，天無大災，子之力也。有令名矣，而終之以恥，午也是懼。吾子其不可以不戒！」文子曰：「武受賜矣。
受午言。


然宋之盟，子木有禍人之心，武有仁人之心，是楚所以駕于晉也。今武猶是心也，楚又行僣，
僣，不信。
○僣，子念反，下同。


非所害也。武將信以為本，循而行之。譬如農夫，是穮是蓘，
穮，耘也。壅苗為蓘。
○穮，彼驕反。蓘，古本反。耘音云，除草也。 


雖有饑饉，必有豐年。
言耕鉏不以水旱息，必獲豐年之收。
○饉，其靳反。鉏，仕居反。收，手又反，又如字。 


且吾聞之：『能信，不為人下。』吾未能也。
自恐未能信也。


《詩》曰：『不僣不賊，鮮不為則。』信也。
《詩 大雅》。僣，不信。賊，害人也。
○鮮，息淺反。


能為人則者，不為人下矣。吾不能是難，楚不為患。」楚令尹圍請用牲，讀舊書，加于牲上而已。
舊書，宋之盟書。楚恐晉先歃，故欲從舊書。加于牲上，不歃血，經所以不書盟。
○難，乃旦反，下注並同。


晉人許之。三月，甲辰，盟。楚公子圍設服離衛。
設君服，二人執戈陳于前，以自衛。離，陳也。 


叔孫穆子曰：「楚公子美矣，君哉！」
美服似君。


鄭子皮曰：「二執戈者前矣！」
禮，國君行，有二執戈者在前。 


蔡子家曰：「蒲宮有前，不亦可乎？」
公子圍在會，特緝蒲為王殿屋屏蔽，以自殊異。言既造王宮而居之，雖服君服，無所怪也。
○緝，七入反。 


楚伯州犁曰：「此行也，辭而假之寡君。」
聞諸大夫譏之，故言「假」以飾令尹過。


鄭行人揮曰：「假不反矣！」


言將遂為君。伯州犁曰：「子姑憂子晳之欲背誕也。」
襄三十年，鄭子晳殺伯有，背命放誕，將為國難。言子且自憂此，無為憂令尹不反戈。
○背音佩，注同。誕音但。


子羽曰：「當璧猶在，假而不反，子其無憂乎？」
子羽，行人揮。當璧，謂棄疾。事在昭十三年。言棄疾有當璧之命，圍雖取國，猶將有難，不無憂也。


齊國子曰：「吾代二子愍矣！」
國子，國弱也。二子，謂王子圍及伯州犁。圍此冬便篡位，不能自終；州犁亦尋為圍所殺，故言可愍。
○篡，初患反。 


陳公子招曰：「不憂何成？二子樂矣。」
言以憂生事，事成而樂。
○樂音洛，注及下「樂憂」、「而樂」同。


衛齊子曰：「苟或知之，雖憂何害？」
齊子，齊惡。言先知為備，雖有憂難，無所損害。


宋合左師曰：「大國令，小國共，吾知共而已。」共承大國命，不能知其禍福。
○共音恭，下及注同。


晉樂王鮒曰：「《小旻》之卒章善矣，吾從之。」
《小旻》，《詩 小雅》。其卒章義取非唯暴虎馮河之可畏也，不敬小人亦危殆。王鮒從斯義，故不敢譏議公子圍。
○鮒音附。旻，亡巾反。馮，皮冰反。 


退會，子羽謂子皮曰：「叔孫絞而婉，
絞，切也。譏其似君，反謂之美，故曰婉。
○絞，古卯反。婉，紆阮反，注同。


宋左師簡而禮，
無所臧否，故曰簡。共事大國，故曰禮。
○否，悲矣反，舊方九反。


樂王鮒字而敬，
字，愛也。不犯凶人，所以自愛敬。


子與子家持之，
子，子皮。子家，蔡公孫歸生。持之，言無所取與。
○持，如字。本或作「恃」，誤。 


皆保世之主也。齊、衛、陳大夫其不免乎？國子代人憂，子招樂憂，齊子雖憂弗害。夫弗及而憂，與可憂而樂，與憂而弗害，皆取憂之道也，憂必及之。《大誓》曰：』民之所欲，天必從之。
『逸《書》。


三大夫兆憂，能無至乎？
開憂兆也。


言以知物，其是之謂矣。」
物，類也。察言以知禍福之類。八年，陳招殺大子。國弱、齊惡，當身各無患。
○當，丁浪反。 


季武子伐莒，取鄆。
兵未加莒而鄆服，故書「取」而不言伐。


莒人告于會。楚告于晉曰：「尋盟未退，
尋弭兵之盟。


而魯伐莒，瀆齊盟。
瀆，慢也。
○瀆，待木反。


請戮其使。」
時叔孫豹在會，欲戮之。
○使，所吏反，下注「其使」、「出使」，下「召使者」同。


樂桓子相趙文子。
桓子，樂王鮒。相，佐也。
○相，息亮反，注同。


欲求貨于叔孫而為之請，使請帶焉。
難指求貨，故以帶為辭。
○而為，于偽反，下注「為諸侯」同。


弗與。梁其踁曰：「貨以藩身，子何愛焉？」
踁，叔孫家臣。
○踁，戶定反。藩，方元反。


叔孫曰：「諸侯之會，社稷也。我以貨免，魯必受師。
言不戮其使，必伐其國。 


是禍之也，何衛之為？人之有牆，以蔽惡也。
喻已為國衛，如牆為人蔽。


牆之隙壞，誰之咎也？
咎在牆。
○隙，去逆反。咎，其九反，注同。


衛而惡之，吾又甚焉。
罪甚牆。


雖怨季孫，魯國何罪？
怨季孫之伐莒。


叔出季處，有自來矣，吾又誰怨？
季孫守國，叔孫出使，所從來久。今遇此戮，無所怨也。 


然鮒也賄，弗與不已。」召使者，裂裳帛而與之，曰：「帶其褊矣。」
言帶褊盡，故裂裳，示不相逆。
○賄，呼罪反。


趙孟聞之，曰：「臨患不忘國，忠也。
謂言魯國何罪。


思難不越官，信也。
謂言叔出季處。
○難，乃旦反，下同。


圖國忘死，貞也。
謂不以貨免。


謀主三者，義也。
三者，忠、信、貞。


有是四者，又可戮乎？」
並義而四。


乃請諸楚曰：「魯雖有罪，其執事不辟難，
執事，謂叔孫。


畏威而敬命矣。
謂不敢辟戮。


子若免之，以勸左右，可也。若子之群吏，處不辟污，
污，勞事。
○污音烏，注及下同。 

出不逃難，
不苟免。


其何患之有？患之所生，污而不治，難而不守，所由來也。能是二者，又何患焉？不靖其能，其誰從之？
安靖賢能，則眾附從。


魯叔孫豹可謂能矣，請免之，以靖能者，子會而赦有罪，
不伐魯。


又賞其賢，
赦叔孫。


諸侯其誰不欣焉望楚而歸之，視遠如邇？疆埸之邑，一彼一此，何常之有？
言今衰世，疆埸無定主。
○疆，居良反，注及下至「莒之疆事」同。埸音亦，注同。


王伯之令也，
言三王五伯有令德時。 


引其封疆，
引，正也。正封界。


而樹之官。
樹，立也。立官以守國。


舉之表旗，
旌旗以表貴賤。
○旗音其。 


而著之制令。
為諸侯作制度法令，使不得相侵犯。


過則有刑，猶不可壹。于是乎虞有三苗，
三苗，饕餮，放三危者，饕，吐刀反。餮，吐結反。


夏有觀、扈，
觀國，今頓丘衛縣。扈在始平鄠縣。《書 序》曰：「啟與有扈戰于甘之野。」
○夏，戶雅反。觀音館，舊音官。扈音戶。鄠音于。


商有姺、邳，
二國，商諸侯。邳，今下邳縣。
○姺，西典反，又西禮反。邳，皮悲反。


周有徐、奄。
二國皆嬴姓。《書 序》曰：「成王伐淮夷，遂踐奄。」徐即淮夷。
○嬴音盈。


自無令王，諸侯逐進，
逐，猶競也。


狎主齊盟，其又可壹乎？
彊弱無常，故更主盟。
○狎，戶甲反。更音更。


恤大舍小，足以為盟主，
大謂篡弒滅亡之禍。


又焉用之？
焉用治小事。
○焉，于虔反，注同。


封疆之削，何國蔑有？主齊盟者，誰能辯焉。
辯，治也。 


○「封疆」至「辯焉」。

吳濮有釁，楚之執事，豈其顧盟？
吳在東，濮在南。今建甯郡南有濮夷。釁，過也。
○濮音卜。釁，許靳反。


莒之疆事，楚勿與知，諸侯無煩，不亦可乎？莒、魯爭鄆，為日久矣。苟無大害于其社稷，可無亢也。
亢，御。
○與音預。亢，苦浪反，徐又音剛。御魚呂反。


去煩宥善，莫不競勸。子其圖之！固請諸楚，楚人許之，乃免叔孫。



令尹享趙孟，賦《大明》之首章，
《大明》，《詩 大雅》。首章言文王明明照于下，故能赫赫盛于上。令尹意在首章，故特稱首章以自光大。
○去，起呂反。宥音又。 


趙孟賦《小宛》之二章。
《小宛》，《詩 小雅》。二章取其「各敬爾儀，天命不又」。言天命一去，不可復還，以戒令尹。
○宛，紅阮反。複，扶又反。 


事畢，趙孟謂叔向曰：「令尹自以為王矣，何如？」
問將能成否。


對曰：「王弱，令尹彊，其可哉！
言可成。


雖可，不終。」趙孟曰：「何故？」對曰：「彊以克弱而安之，彊不義也。
安于勝君，是彊而不義。


不義而彊，其斃必速。《詩》曰：『赫赫宗周，褒姒滅之。』彊不義也。
《詩 小雅》。褒姒，周幽王後。幽王惑焉，而行不義，遂至滅亡。言雖赫赫盛彊，不義足以滅之。
○姒音似。滅，如字；《詩》作「」，音呼悅反。


令尹為王，必求諸侯。晉少懦矣，
懦，弱也。
○懦，乃亂反。


諸侯將往。若獲諸侯，其虐滋甚，
滋，益也。


民弗堪也，將何以終？夫以彊取，
取不以道。


不義而克，必以為道。
以不義為道。


道以淫虐，弗可久已矣！」
為十三年楚弒靈王傳。 


夏，四月，趙孟、叔孫豹、曹大夫入于鄭，
會罷過鄭。
○過，古禾反。


鄭伯兼享之。子皮戒趙孟，
戒享期。


禮終，趙孟賦《瓠葉》。
受所戒，禮畢而賦《詩》。《瓠葉》，《詩 小雅》，義取古人不以微薄廢禮，雖瓠葉兔首，猶與賓客享之。
○瓠，戶故反。客享之，許丈反，又普庚反。


子皮遂戒穆叔，且告之。
告以趙孟賦《瓠葉》。


穆叔曰：「趙孟欲一獻，
《瓠葉》詩義取薄物而以獻酬，知其一獻。


子其從之！」子皮曰：「敢乎？」
言不敢。


穆叔曰：「夫人之所欲也，又何不敢？」
夫人，趙孟。
○夫音扶，注同。


及享，具五獻之籩豆于幕下。
朝聘之制，大國之卿五獻。
○幕，武博反。 


趙孟辭，
趙孟自以今非聘鄭，故辭五獻。


私于子產，
私語。


曰：「武請于塚宰矣。」
冢宰，子皮。請，謂賦《瓠葉》。


乃用一獻。趙孟為客，禮終乃宴。
卿會公侯，享宴皆折俎，不體薦。
○折，之設反。 


穆叔賦《鵲巢》。
《鵲巢》，《詩 召南》。言鵲有巢而鳩居之，喻晉君有國，趙孟治之。


趙孟曰：「武不堪也。」又賦《采蘩》，
亦《詩 召南》。義取蘩菜薄物，可以薦公侯，享其信，不求其厚。
○蘩音煩。


曰：「小國為蘩，大國省穡而用之，其何實非命？」
穆叔言小國微薄猶蘩菜，大國能省愛用之而不棄，則何敢不從命？穡，愛也。
○省，所景反，徐所幸反，注同。


子皮賦《野有死麕》之卒章。
《野有死麕》，《詩 召南》。卒章曰：「舒而脫脫兮，無感我帨兮，無使尨也吠。」脫脫，安徐。帨，佩巾。義取君子徐以禮來，無使我失節而使狗驚吠。喻趙孟以義撫諸侯，無以非禮相加陵。
○麕，亦作「<鹿石}」，九倫反。脫脫，吐外反。帨，始銳反。厖，武江反。吠，扶廢反。


趙孟賦《常棣》，
《常棣》，《詩 小雅》。取其「凡今之人，莫如兄弟」。言欲親兄弟之國。
○常棣，直計反。


且曰：「吾兄弟比以安，尨也可使無吠。」
受子皮之詩。
○比，毗志反，下注「德比」同。


穆叔、子皮及曹大夫興拜，
三大夫，皆兄弟國。興，起也。


舉兕爵曰：「小國賴子，知免于戾矣。」
兕爵，所以罰不敬。言小國蒙趙孟德比以安，自知免此罰戮。
○兕，徐履反。戾，力計反，注同。


飲酒樂。趙孟出，曰：「吾不復此矣。」
不復見此樂。
○樂音洛，注同。複，扶又反。注及下「不復年」並注同。


天王使劉定公勞趙孟于潁，館于雒汭。
王，周景王。定公，劉夏潁水出陽成縣。雒汭在河南鞏縣南。水曲流為汭。
○勞，力報反，下「以勞之」同。穎，營井反。汭，如銳反。夏，戶雅反。


劉子曰：「美哉禹功，
見河、雒而思禹功。


明德遠矣！微禹，吾其魚乎！吾與子弁冕端委，以治民臨諸侯，禹之力也。
弁冕，冠也。端委，禮衣。言今得共服冠冕有國家者，皆由禹之力。
○「弁冕端委」，本亦作「弁端委」。 


子盍亦遠績禹功，而大庇民乎？」
勸趙孟使纂禹功。
○子盍，戶臘反，何不也。亦遠績禹功，本或作「亦遠績功」。庇，必利反，又音秘。 


對曰：「老夫罪戾是懼，焉能恤遠？吾儕偷食，朝不謀夕，何其長也。」
言欲苟免目前，不能念長久。
○焉，于虔反，下「焉用」、「焉能」同。儕、仕皆反。朝如字，下同。 


劉子歸以語王曰：「諺所謂老將知而耄及之者，
八十曰耄。耄，亂也。
○語，魚據反。知音智。耄，莫報反。


其趙孟之謂乎！為晉正卿，以主諸侯，而儕于隸人；朝不謀夕，
言其自比于賤人，而無恤民之心。 


棄神人矣。
民為神主，不恤民，故神人皆去。


神怒民叛，何以能久？趙孟不復年矣。
言將死，不復見明年。


神怒，不歆其祀；民叛，不即其事。祀事不從，又何以年？」
為此冬趙孟卒起本。 


叔孫歸，
虢會歸。


曾夭御季孫以勞之。旦及日中，不出。
恨季孫伐莒，使已幾被戮。


曾夭謂曾阜，
曾阜，叔孫家臣。


曰：「旦及日中，吾知罪矣。魯以相忍為國也，忍其外，不忍其內，焉用之？」
欲受楚戮，是忍其外。日中不出，是不忍其內。


阜曰：「數月于外，
言叔孫勞役在外數月。
○數，所主反，注同。


一旦于是，庸何傷？賈而欲贏，而惡囂乎？」
言譬如商賈求贏利者，不得惡諠囂之聲。
○賈音古，注同。贏音盈，注同。惡，烏路反，注及下同。囂，許驕反，徐五高反，注同。諠或作「讙」，呼端反。 


阜謂叔孫曰：「可以出矣！」叔孫指楹曰：「雖惡是，其可去乎？」乃出見之。
楹，柱也。以諭魯有季孫，猶屋有柱。
○楹音盈。去，起呂反。

 
鄭徐吾犯之妹美，
犯，鄭大夫。


公孫楚聘之矣，
楚，子南。穆公孫。


公孫黑又使強委禽焉。
禽，雁也。納采用雁。
○強，其丈反。


犯懼，告子產。子產曰：「是國無政，非子之患也。唯所欲與。」犯請于二子，請使女擇焉。皆許之。子晳盛飾入，布幣而出。
布陳贄幣。子晳，公孫黑。
○贄音至。


子南戎服入，左右射，超乘而出。女自房觀之，曰：「子晳信美矣，抑子南，夫也。
言丈夫。
○乘，繩證反。


夫夫婦婦，所謂順也。」適子南氏。子晳怒，既而櫜甲以見子南，欲殺之而取其妻。子南知之，執戈逐之，及沖，擊之以戈。
沖，交道。
○櫜，古刀反，本或作「衷」，丁隆反。沖，尺容反。 


子晳傷而歸，告大夫曰：「我好見之，不知其有異志也，故傷。」大夫皆謀之。子產曰：「直鈞，幼賤有罪，罪在楚也。」
先聘，子南直也。子南用戈，子產直也。子產力未能討，故鈞其事，歸罪于楚。
○好，如字，一音呼報反。直鈞，音均，絕句。


乃執子南而數之，曰：「國之大節有五，女皆姦之。
奸，犯也。
○女音汝，下皆同。姦音干。


畏君之威，聽其政，尊其貴，事其長，養其親，五者所以為國也。今君在國，女用兵焉，不畏威也。姦國之紀，不聽政也。
姦國之紀，謂傷人。
○長，丁丈反，下同。養，如字，下同。


子晳上大夫，女嬖大夫，而弗下之，不尊貴也。幼而不忌，不事長也。
忌，畏也。
○嬖，必計反。下，戶嫁反。


兵其從兄，不養親也。君曰：『余不女忍殺，宥女以遠。』勉，速行乎，無重而罪！」五月，庚辰，鄭放游楚于吳。將行子南，子產咨于大叔。
大叔，游楚之兄子。
○從兄，如字，又才用反。重，直用反，又直勇反。


大叔曰：「吉不能亢身，焉能亢宗？
亢，蔽也。
○亢，苦浪反。


彼國政也，非私難也。子圖鄭國，利則行之，又何疑焉？周公殺管叔而蔡蔡叔，
蔡，放也。
○難，乃旦反。「而蔡蔡叔」，上蔡字音素葛反，《說文》作「<殺米}」，音同。字從殺下米，云：「<米悉><殺米}，散之也。」會杜義。下蔡叔如字。 


夫豈不愛？王室故也。吉若獲戾，子將行之，何有于諸游？」
為二年鄭殺公孫黑傳。
○夫音扶。 


秦後子有寵于桓，如二君于景。
後子，秦桓公子，景公母弟針也。其權寵如兩君。


其母曰：「弗去，懼選。」
選，數也。恐景公數其罪而加戮。
○選，息轉反，徐素短反，注及下同。數，所主反，注及下文「數世」同。


癸卯，針適晉，其車千乘。書曰「秦伯之弟針出奔晉」，罪秦伯也。
罪失教。
○乘，繩証反，下及注同。 


後子享晉侯，
為晉侯設享禮。
○為，于偽反。


造舟于河，
造舟為梁，通秦、晉之道。
○造，七報反，注同。李巡注《爾雅》云：「比其船而度也。」郭云：「並舟為橋。」 


十里舍車，一舍八乘，為八反之備。 


自雍及絳。
雍絳相去千里，用車八百乘。
○雍，于用反。


歸取酬幣，
備九獻之義，始禮自齎其一，故續送其八酬酒幣。
○齎，子分反，本又作「齎」。 


終事八反。
每十里以八乘車，各以次載幣相授而還，不逕至，故言「八反」。千里用車八百乘，其二百乘以自隨，故言「千乘」。傳言秦針之出，極奢富以成禮，欲盡敬于所赴。
○還音環。徑，古定反。 

司馬侯問焉，曰：「子之車，盡于此而已乎？」對曰：「此之謂多矣！若能少此，吾何以得見？」
言已坐車多，故出奔。
○見，賢遍反。坐，才臥反。


女叔齊以告公，
叔齊，司馬侯。
○女音汝。


且曰：「秦公子必歸。臣聞君子能知其過，必有令圖。令圖，天所讚也。」後子見趙孟。趙孟曰：「吾子其曷歸？」
問何時當歸。


對曰：「針懼選于寡君，是以在此，將待嗣君。」趙孟曰：「秦君何如？」對曰：「無道。」趙孟曰：「亡乎？」對曰：「何為？一世無道，國未艾也。
艾，絕也。
○艾，魚廢反，注同。


國于天地，有與立焉。
言欲輔助之者多。


不數世淫，弗能斃也。」趙孟曰：「天乎？」對曰：「有焉。」趙孟曰：「其幾何？」對曰：「針聞之，國無道而年谷和熟，天讚之也，
讚，佐助也。
○幾，居豈反，下同。


鮮不五稔。」
鮮，少也。少尚當歷五年，多則不啻。
○稔，而甚反。啻，始豉反。 


趙孟視蔭曰：「朝夕不相及，誰能待五？」
蔭，日景也。趙孟意衰，以日景自喻，故言朝夕不相及，誰能待五。
○蔭，于金反，本亦作「陰」。朝夕，如字。景，如字，又于領反。 


後子出而告人曰：「趙孟將死矣。主民，翫歲而愒日，
翫、愒皆貪也。
○玩，五喚反。《說文》云：「習厭也。」字又作「忨」。愒，苦蓋反。其與幾何？」言不能久。
○與，如字，又音預。 


鄭為游楚亂故，
游楚，子南。
○為，于偽反。


六月，丁巳，鄭伯及其大夫盟于公孫段氏。罕虎、公孫僑、公孫段、印段、游吉、駟帶私盟于閨門之外，實薰隧。
閨門，鄭城門。薰隧，門外道名。實之者，為明年子產數子晳罪稱「薰隧盟」起本。
○閨音圭。薰，許云反。隧音遂。數，色主反，又色具反。


公孫黑強與于盟，使大史書其名，且曰「七子」。
自欲同于六卿，故曰「七子」。
○強，其丈反。與音預。子產弗討。子晳強，討之恐亂國。 


晉中行穆子敗無終及群狄于大原，
即大滷也。無終，山戎。
○大原，音泰。 


崇卒也。
崇，聚也。
○卒，子忽反，下及注皆同。


將戰，魏舒曰：「彼徒我車，所遇又阨，
地險不便車。
○阨，委又作「隘」，于懈反。便，婢面反。


以什共車，必克。
更增十人，以當一車之用。
○甚音十。共音恭。 


困諸阨，又克。
車每困于阨道，今去車，故為必克。
○去，起呂反，下皆同。

請皆卒，
去車為步卒。


自我始。」乃毀車以為行，
魏舒先自毀其屬車為步陳。
○行，戶郎反。陳，直覲反，下文「五陳」、「未陳」同。


五乘為三伍。
乘車者，車三人，五乘十五人。今改去車，更以五人為伍，分為三伍。
○五乘，繩証反，注「五乘」同。


荀吳之嬖人不肯即卒，斬以徇。
魏舒輒斬之，荀吳不恨，所以能立功。
○徇，辭俊反。


為五陳以相離，兩于前，伍于後，專為右角，參為左角，偏為前拒，
皆臨時處置之名。
○拒，九甫反。 


以誘之。翟人笑之。
笑其失常。


未陳而薄之，大敗之。
傳言荀吳能用善謀。 


莒展輿立，而奪群公子秩。公子召去疾于齊。秋，齊公子鉏納去疾，
齊雖納去疾，莒人先召之，故從國逆例書「入」。去疾奔齊，在襄三十一年。


展輿奔吳。
吳外孫。


叔弓帥師疆鄆田，因莒亂也。
此春取鄆，今正其疆界。
○疆，居良反，注同。


于是莒務婁、瞀胡及公子滅明以大厖與常儀靡奔齊。
三子，展輿黨。大厖、常儀靡，莒二邑。
○務婁，並如字；務，又音謀，一音無。瞀，徐音茂，又音謀。厖，武江反。


君子曰：「莒展之不立，棄人也夫！
奪群公子秩，是棄人。
○夫音扶。


人可棄乎？《詩》曰：『無競維人。』善矣。」
《詩 周頌》。言惟得人，則國家彊。 


晉侯有疾。鄭伯使公孫僑如晉聘，且問疾。叔向問焉，曰：「寡君之疾病，卜人曰『實沈、台駘為崇』，史莫之知，敢問此何神也？」子產曰：「昔高辛氏有二子，伯曰閼伯，季曰實沈，
高辛，帝嚳。
○駘，他才反。崇，息遂反。閼，菸葛反。嚳，苦毒反。


居于曠林，不相能也。
曠林，地闕。
○能，如字，又奴代反。


日尋干戈，以相征討。
尋，用也。


後帝不臧，
後帝，堯也。臧，善也。 


遷閼伯于商丘，主辰。
商丘，宋地。主祀辰星，辰，大火也。


商人是因，故辰為商星。
商人，湯先相土封商丘，因閼伯故國，祀辰星。
○相，息亮反。 


遷實沈于大夏，主參。
大夏，今晉陽縣。
○夏，戶雅反，注及下同。參，所林反，注及下同。


唐人是因，以服事夏、商。
唐人，若劉累之等。累遷魯縣，此在大夏。 


其季世曰唐叔虞。
唐人之季世，其君曰叔虞。 


當武王邑姜，方震大叔，
邑姜，武王後，齊大公之女。懷胎為震。大叔，成王之弟叔虞。
○震，本又作「娠」，之慎反，又音申，懷妊也。大音泰，注及下同。胎，他來反。 


夢帝謂已：『余命而子曰虞，
帝，天。取唐君之名。


將與之唐，屬諸參，而蕃育其子孫。』及生，有文在其手曰『虞』，遂以命之。及成王滅唐而封大叔焉，故參為晉星。
叔虞封唐，是為晉侯。
○屬，之玉反。蕃音煩。「叔虞封唐，是為晉侯」。案：《史記》叔虞封唐侯，叔虞之子燮父改為晉侯。 


○注「叔虞」至「晉侯」。


由是觀之，則實沈，參神也。昔金天氏有裔子曰昧，為玄冥師，生允格、台駘。
金天氏，帝少皞。裔，遠也。玄冥，水官。昧為水官之長。
○裔，以制反。昧音妹。「為玄冥師」，師，長也，為官之長。皞，戶老反。長，丁丈反。 


台駘能業其官，
纂昧之業。
○纂，子管反。


宣汾、洮，
宣猶通也。汾、洮，二水名。 


障大澤，
陂障之。


以處大原。
大原，晉陽也，台駘之所居。


帝用嘉之，封諸汾川。
帝，顓頊。 


沈、姒、蓐、黃，實守其祀。
四國，台駘之後。


今晉主汾而滅之矣。
滅四國。


由是觀之，則台駘，汾神也。抑此二者，不及君身。山川之神，則水旱癘疫之災，于是乎禜之。
有水旱之災，則禜祭山川之神若台駘者。《周禮》「四曰禜」祭。為營欑，用幣，以祈福祥。
○癘音例。疫音役。禜音詠，徐又音營。


日月星辰之神，則雪霜風雨之不時，于是乎禜之。
星辰之神，若實沈者。 


○注「有水」至「福祥」。


若君身，則亦出入飲食哀樂之事也，山川星辰之神，又何為焉？
言實沈、台駘不為君疾。
○樂音洛。 


僑聞之，君子有四時：朝以聽政，
聽國政。
○朝如字。


晝以訪問，
問可否。


夕以修令，
念所施。


夜以安身。于是乎節宣其氣，
宣，散也。 


勿使有所壅閉湫底，以露其體。
湫，集也。底，滯也。露，羸也。壹之則血氣集滯而體羸露。
○壅，于勇反。湫，子小反，徐音秋，又在酒反，服云「著也」。底，丁禮反，服云「止也」。羸，劣危反，注同。 

○注「湫集」至「羸露」。


茲心不爽，而昏亂百度。
茲，此也。爽，明也。百度，百事之節。 


今無乃壹之，
同四時也。


則生疾矣。僑又聞之，內官不及同姓，
內官，嬪御。
○嬪，婢人反。


其生不殖。
殖，長也。


美先盡矣，則相生疾，
同姓之相與，先美矣。美極則盡，盡則生疾。 


○注「同姓」至「生疾」。


君子是以惡之。故《志》曰：『買妾不知其姓，則卜之。』違此二者，古之所慎也。
壹四時，取同姓。二者，古人所慎。
○惡如字，又烏路反。取，七住反。 


男女辨姓，禮之大司也。
辨，別也。
○別，彼列反。


今君內實有四姬焉，
同姓姬四人。


其無乃是也乎？若由是二者，弗可為也已。
為，治也。


四姬有省猶可，無則必生疾矣。」
據異姓，去同姓，故言省。
○省，所景反，徐所幸反，注同。去，起呂反。 


叔向曰：「善哉！肸未之聞也。此皆然矣。」叔向出，行人揮送之。
送叔向。


叔向問鄭故焉，且問子晳。對曰：「其與幾何？
言將敗，不久。
○與如字，又音預。幾，居豈反。


無禮而好陵人，怙富而卑其上，弗能久矣。」
為明年鄭殺公孫黑傳。
○好，呼報反，怙音戶。


晉侯聞子產之言，曰：「博物君子也。」重賄之。晉侯求醫于秦，秦伯使醫和視之，曰：「疾不可為也。是謂近女室，疾如蠱。
蠱，惑疾。
○近，附近之近。蠱音古。 


○注「蠱惑疾」。正義曰：和言公疾如蠱，下云「惑以喪志」，知蠱是心志惑亂之疾。


非鬼非食，惑以喪志。
惑女色而失志。
○喪，息浪反。 


良臣將死，天命不祐。」
良臣不匡救君過，故將死而不為天所祐。
○祐音右。


公曰：「女不可近乎？」對曰：「節之。先王之樂，所以節百事也，故有五節，
五聲之節。


遲速本末以相及，中聲以降，五降之後，不容彈矣。
此謂先王之樂得中聲，聲成五降而息也。降，罷退。
○降音絳，下及注同，或音戶江反。彈，徒丹反，又徒旦反。 


于是有煩手淫聲，慆堙心耳，乃忘平和，君子弗聽也。
五降而不息，則雜聲並奏，所謂鄭、衛之聲。
○慆，他刀反，下同。堙音因。 


物亦如之，
言百事皆如樂，不可失節。


至于煩，乃舍也已，無以生疾。
煩不舍，則生疾。
○舍音舍，注同。


君子之近琴瑟，以儀節也，非以慆心也。
為心之節儀，使動不過度。


天有六氣，
謂陰、陽、風、雨、晦、明也。


降生五味，
謂金味辛、木味酸、水味咸、火味苦、土味甘，皆由陰、陽、風、雨而生。 


發為五色，
辛色白，酸色青，咸色黑，苦色赤，甘色黃。發，見也。
○見，賢遍反。


徵為五聲，
白聲商，青聲角，黑聲羽，赤聲徵，黃聲宮。徵，驗也。
○聲徵，張里反。


淫生六疾。
淫，過也。滋味聲色所以養人，然過則生害。 


○注「淫過」至「生害」。


六氣曰陰、陽、風、雨、晦、明也，分為四時，序為五節。
六氣之化，分而序之，則成四時，得五行之節。 


過則為菑：陰淫寒疾，
寒過則為冷。
○菑音災，下同。


陽淫熱疾，
熱過則喘渴。
○喘，昌兗反。


風淫末疾，
末，四支也。風為緩急。


雨淫腹疾，
雨濕之氣為洩注。
○洩，息列反，下如字。


晦淫惑疾，
晦，夜也。為宴寢過節，則心惑亂。


明淫心疾。
明，晝也。思慮煩多，心勞生疾。
○思，息利反。 


○注「末四」至「緩急」。

女，陽物而晦時，淫則生內熱惑蠱之疾。
女常隨男，故言「陽物」。家道當在夜，故言「晦時」。 


今君不節不時，能無及此乎？」出告趙孟。趙孟曰：「誰當良臣？」對曰：「主是謂矣。主相晉國，于今八年，晉國無亂，諸侯無闕，可謂良矣。和聞之，國之大臣，榮其寵祿，任其寵節，有菑禍興而無改焉，
改，改行以救菑。
○相，息亮反。行，下孟反。


必受其咎。今君至于淫以生疾，將不能圖恤社稷，禍孰大焉！主不能御，吾是以云也。」
云主將死。
○咎，其九反。御，本亦作「御」，魚呂反。


趙孟曰：「何謂蠱？」對曰：「淫溺惑亂之所生也。
溺，沈沒于嗜欲。
○溺，乃狄反。嗜，時志反。 


于文，皿蟲為蠱，
文，字也。皿，器也。器受蠱，書者為蠱。
○皿，命景反，《說文》讀若「猛」，《字林》音猛。


谷之飛亦為蠱；
谷久積則變為飛蟲，名曰蠱。


在《周易》，女惑男，風落山，謂之《蠱》。
《巽》下《艮》上，《蠱》。《巽》為長女，為風。《艮》為少男，為山。少男而說長女，非匹，故惑。山木得風而落。
○巽音遜。艮，古恨反。長，丁丈反，下同。少，詩照反，下同。說音悅。


皆同物也。」
物，猶類也。


趙孟曰：「良醫也。」厚其禮而歸之。
賄贈之禮。

 
楚公子圍使公子黑肱、伯州犁城犨、櫟、郟，
黑肱，王子圍之弟子晳也。犨縣，屬南陽。郟縣，屬襄城。櫟，今河南陽翟縣。三邑本鄭地。
○犨，尺州反。櫟音櫪，徐失灼反。郟，古洽反。


鄭人懼。子產曰：「不害。令尹將行大事，
謂將弒君。


而先除二子也。
二子，謂黑肱、伯州犁。


禍不及鄭，何患焉？」冬，楚公子圍將聘于鄭，伍舉為介。未出竟，聞王有疾而還。伍舉遂聘。十一月，己酉，公子圍至，入問王疾，縊而弒之。
縊，絞也。孫卿曰：「以冠纓絞之。」《長歷》推己酉十二月六日。經、傳皆言十一月，月誤也。
○介音界。竟音境。縊，一豉反。弒，申志反。絞，古卯反。 


遂殺其二子幕及平夏。
皆郟敖子。
○幕音莫。夏，戶雅反。


右尹子乾出奔晉。
子乾，王子比。


宮廄尹子晳出奔鄭。
因築城而去。
○廄，居又反。


殺大宰伯州犁于郟。葬王于郟，謂之郟敖。
郟敖，楚子麋。


使赴于鄭，伍舉問應為後之辭焉。
問赴者。


對曰：「寡大夫圍。」伍舉更之曰：「共王之子圍為長。」
伍舉更赴辭，使從禮。此告終稱嗣，不以篡弒赴諸侯。
○共王，音恭。長，丁丈反。


子乾奔晉，從車五乘。叔向使與秦公子同食，
食祿同。
○從，才用反。乘，繩証反，下同。


皆百人之餼。
百人，一卒也。其祿足百人。
○餼，許氣反。卒，子忽反。 


趙文子曰：「秦公子富。」
謂秦針富強，秩祿不宜與子乾同。


叔向曰：「底祿以德，
底，致也。
○底音旨。


德鈞以年，年同以尊。公子以國，不聞以富。且夫以千乘去其國，彊御已甚。《詩》曰：『不侮鰥寡，不畏彊御。』
《詩 大雅》。侮，陵也。
○夫音扶。侮，亡甫反。鰥，古顏反。 


秦、楚，匹也。」使後子與子乾齒。
以年齒為高下而坐。


辭曰：「針懼選，楚公子不獲，是以皆來，亦唯命。
不獲，不得自安。言俱奔，事有優劣，唯主人命所處。謙辭。


且臣與羈齒，無乃不可乎？
後子先來仕，欲自同于晉臣，為主人。子乾後來奔，以為羈旅之客。


史佚有言曰：『非羈何忌？」
忌，敬也。欲謙以自別。
○佚音逸。別，彼列反。 


楚靈王即位，薳罷為令尹，薳啟彊為大宰。
靈王，公子圍也，即位易名「熊虔」。
○罷音皮。彊，其良反，又居良反。


鄭游吉如楚，葬郟敖，且聘立君。歸，謂子產曰：「具行器矣。
行器，謂備。


楚王汰侈而自說其事，必合諸侯。吾往無日矣。」子產曰：「不數年，未能也。」
為四年會申傳。
○汰音泰。說，徐音悅，音始悅反。數，所主反。


十二月，晉既烝，
烝，冬祭也。
○烝，之承反。


趙孟適南陽，將會孟子余，
孟子余，趙衰，趙武之曾祖。其廟在晉之南陽溫縣。往會祭之。
○衰，初危反。 


甲辰，朔，烝于溫，
趙氏烝祭。甲辰，十二月朔。晉既烝，趙孟乃烝其家廟，則晉烝當作甲辰之前。傳言十二月，月誤。 


庚戌，卒。
十二月七日。終劉定公、秦後子之言。


鄭伯如晉吊，及雍乃復。
吊趙氏。蓋趙氏辭之而還。傳言大夫彊，諸侯畏而弔之。
○及雍，于用反。 